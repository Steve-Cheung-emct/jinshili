書名：校補金石例四種十七卷

内容：金石例（元）潘景梁；墓銘舉例（明）王行；金石要例（明）黃宗羲；金石例補（清）郭麐；（清）盧見曾輯；

關鍵詞：子部－襍家類－墓志銘

底本１，校補金石例四種：十七卷；作者，（清）盧見曾輯；版本，清道光十二年壬辰［１８３２］李瑤泥活字本；卷數，６册１７卷；

底本２，金石三例：十五卷；作者，（清）盧見曾輯；版本，光緒四年戊寅［１８７８］南海馮氏讀有用書齋朱墨套印刊本；卷數，４册１５卷；

PDF by 子康


## 總敍

濟南潘氏金石例十卷當元之世版已三鋟曏來操觚家之奉爲矜式也審矣明初長洲王氏推廣其意別著墓銘舉例四卷發明表裏以津逮後學世僅傳鈔名幾湮闕此也是翁敏求記中之所以弗詳也迨後四百年來始有金匱王秉誠者爲之讐校并合姚江黃氏要例一卷刻之遂名之爲金石三例也聿自三例出而金石文字之道尊金石文字之道尊而具見吾人立言傳信之非易易爲也昔吾李氏習之之言曰古之爲文唯其是今之爲文唯其工所求乎是者規矩準則之不容少懈也此書原刻精當而微嫌夾註叢列坊本則魚豕之病雜陳矣余迺嘅然思廣其傳即以自治膠泥版統作平字捭之且以近見吳江郭氏祥伯之金石例補補之夫例之剏自蒼厓也引而伸之者有止仲縫其所闕者爲梨洲至臚晰而賅備者則近惟祥伯是潘氏之學益有以昌之也因別署其編曰校補金石例四種都十七卷庶使海內操觚家之有志於古者如獲指南車焉

　道灮十有二年冬嘉平既望吳郡李瑤子玉氏序於杭州吉羊里寓樓

### 都目

元　濟南潘氏蒼厓金石例　十卷

明　長洲王氏止仲墓銘舉例四卷

國朝姚江黃氏梨洲金石要例一卷

　　吳江郭氏祥伯金石例補二卷

凡六冊都十七卷

印石　金石刻畫臣能爲

題牋　七寶轉輪藏定本仿宋膠泥印灋

　　　每部寔兊紋銀四兩

藏書記　飛將軍孫　寳之手校　寒在堂　

　　　　滄海遺珠　程氏家屋

## 金石例序

　　　總敍

文章無義例惟碑碣之製則備載姓氏爵里世系以及功烈德望子女卒葬之類近於史家如春秋之有五十凡故例尚焉碑碣興于漢魏迄唐宋以下而例則斷自韓子元潘蒼崖創爲金石例十卷制器之楷式爲文之榘矱靡不畢具明初王止仲又撰墓銘舉例四卷兼韓子以下十五家條分縷晰例之正變推而愈廣

本朝黃梨洲以潘書未著爲例之義與壞例之始作金石要例一卷用補蒼崖之闕合三書而金石之例始賅曩病時賢碑碣叙次失宜煩簡靡當蓋未嘗于前人體製一爲省錄爾兹故彙刻以行世俾後之君子曉然於金石之文不異史家發凡言例亦春秋之支與流裔觸類而長之庶乎知所從事矣蒼崖吾郷濟南人止仲吳中北郭十子之一梨洲爲忠端公子漁洋重推之三君者學問文章皆有根柢其所論著足爲程式刻既成爲序其大略如此乾隆乙亥長至日德州盧見曾撰

### 楊本序

金石例者蒼崖先生所述也凡碑碣之制始作之本銘志之式辭義之要莫不放古以爲準以其可法於天下後世故曰例而其所以爲例者由先秦二漢曁唐宋諸大儒皆因文之類以爲例至夫節目之詳率祖韓愈氏大書特書不一書彪分昈列其亦放乎春秋之例也與甚矣先生有功于斯文也先生世居中州以文學鳴國初士之爲文者猶襲纖巧其氣萎薾不振先生患其久而難變也乃述是書以授學者使其知古之爲文如此粲然畢舉如示諸掌故歷事六朝出入翰苑餘廿年凡經指授者皆有法度朝野至今稱之至正四年春先生之子敏中來爲饒理官好賢下士文雅有父風其于先生手澤尤加慎重以本之與於斯文也俾之次第而讐校之刻之梓以永其傳嗟乎先生不以崇高自居而加惠于後學敏中不以勢利相尚而盡力於遺書有子如是先生爲猶生矣後之人當知是書有功于斯文不細也先生姓潘氏諱昻霄字景梁學者稱之曰蒼崖先生官至翰林侍讀學士通奉大夫謚文僖有蒼崖類槁若干卷云至正五年春三月鄱陽後學楊本叙

### 傅貴全序

聖人春秋褒貶著于筆削者謂之例國家政刑賞罰見于制度者謂之例是皆以其可爲法于天下後世也濟南文僖潘公蒼崖先生取古昔碑碣鐘鼎之文提綱舉要條分類聚定爲十卷名曰金石例一卷至五卷則述銘志之始而於貴賤品級塋墓羊虎德政神道家廟賜碑之制度必辨焉六卷至八卷則述唐韓文括例而於家世宗族職名妻子荻葬月日之筆削特詳焉九卷則先正格言十卷則史院凡例制度筆削于此又可以槩見焉使世之孝子慈孫觀其制度之等則思得爲而爲不得爲而不爲而于事親之道不至違禮矣觀其筆削之旨則思孰爲可傳孰不可傳而於揚名之道有以自力矣是豈惟爲文者之助于世教將重有補焉公之子敏中來官于饒出是書以示余因得以觀夫公之篤意斯文而又喜斯文之有賢子以傳也遂爲之引至正乙酉春三月望賜同進士出身將仕郎前慶元錄事鄱陽後學傅貴全

### 湯植翁序

文章先體製而後論其工拙體製不明雖操觚弄翰于當時猶不可况其勒于金石者乎陸士衡文賦論作文體製大略可見由先秦以來迄于近代金石之所篆刻具有體製好古博雅之士皆不可以不之考也然而自上徂下貴賤有等名器亦因之而異數叙事紀實抑揚予奪必當有所法自非類聚而通考之何以見之哉翰林蒼崖先生潘公雄文博學爲當世所推嘗歷攷古今文辭提綱舉要萃爲一編名曰金石例凡爲文之榘度制器之楷式開卷瞭然其用心亦勤矣公之子敏中寳其手澤罔敢失墜宦游四方必載與俱其在番昜復刋是編以廣其傳且與吾黨共之噫公掌帝制司文衡其所以藻餙太平者已無所不盡其忠敏中克承家學益彰其親之美斯亦繼志述事之孝者乎忠孝萃于一門文物昭于盛世使夫爲人臣爲人子皆有所矜式實有功于名教豈特爲文之助而已哉余故表而出之以冠篇端云至正五年春三月饒州路儒學教授桐川後學湯植翁序

### 王思明序

三代無文人六經無文法儒者有是言也然春秋大義數十以襃貶寓於一字之間傳者謂其發凡以言例皆經國之常制周公之垂法諸稱書不書先書故書不言不稱書曰之類皆所以起新舊發大義謂之變例至謂發傳之體有三而爲例之情有五然則謂無法可乎後世之文莫重於金石蓋所以發潛德誅姦諛著當今示方來者也如是而不知義例其不貽鳴吠之誚也幾希翰林蒼崖潘先生動必稽古取先代碩儒所爲文類而集之題曰金石例視傳春秋者所言如合符節俾夫攷古者知古人用意之所在而學古者有所矜式而不敢肆其嘉惠斯文不其至乎至正丁亥予忝教番昜公之子敏中爲理官嘗屬郡士楊本端如緝其次第既已刻于家而公諸人學之賓師景陽吳君旭子謙吳君以牧謂此書將歸中州則邦之人焉能一一而見之哉盍列之學官以垂永久乃復加校正而壽諸梓於乎古人吾不得而見之矣得見古文斯可矣明年戊子夏六月既望盧陵王思明謹敘

### 金石例目次

金石例目錄

　　　　鄱陽楊本編緝校正

　　　　廬陵王思明重校正

卷之一

　碑碣之始　墓誌之始　碑碣制度

　墓誌制度　墓表制度　石人羊虎柱制度

　墓圖　古今碑石同異

卷之二

　金石文之始　碑式　碑隂文式

　德政碑之始　德政碑式　墓碑式

　神道碑之始　神道碑式　家廟碑式

　先廟碑式　先塋先德昭先等碑之始

　先塋先德昭先等碑式　賜碑名號之始

　賜碑名號式

卷之三

　碣式　墓碣式　誌式

　墓誌式　葬誌式　殯誌式

　權厝誌式　歸祔誌式　墓版文式

卷之四

　銘文之始　銘式　墓銘式

　墓誌銘式　墓碣銘　墓甎銘

　壙銘式

卷之五

　古墓表式　今之墓表式　墳記式

　誄式　行狀式　論行狀語錄

　名號稱呼類　時忌字樣類　書碑額例

　書碑陽例　書碑隂例　僧碑

　論碑文合書不合書　書銘陰例

卷之六

　韓文公銘誌括例

　自宦業俊偉者叙起而以世系妻子居後

　自急流勇退者敘起次履歷家世以死葬居後

　自事實敘起次履歷家世子女葬年月日居後

　先敘姓字三代次履歷而以妻子居後

　先敘家世　不書家世而書履歷

　不書家世履歷而言丹砂之害

　先敘死年月起　先敘死者葬地

　先叙姓名履歷而以三代妻子居後

　無履歷可敘者　僅有初筮可書者

　敘文詞之盛者　自賜廟敘起

　自乞銘敘起　有誌無銘

　述其妻子之辭　法揚子雲造語

　王臨川以爲銘之奇者　樓迂齋所取者

　賜廟碑體　郡王碑體

　公相銘誌體　節度觀察剌史誌銘碣

　御史卿監郎官墓誌【博士附】

　州縣官誌銘　幼殤誌銘　處士誌銘

卷之七

　宗族婣黨稱呼例

　　書上代例　書曾祖例　書曾伯叔祖例

　　書祖例　書父例　書母例

　　書伯叔例　書伯叔母例　書兄弟姊妹例

　　書姊妹夫例　書妻例　書子男例

　　書女壻例　書舅姑例　書外家例

　職名例

　　有出身必書例　內職必書例　書除授例

　家世例

　　書三代例　不書三代例　歷書世系例

　　書三代及其兄例

　　書三代不名而及其女兄與甥例

　　不書曾祖而書六代祖及祖及父例

　　不書曾祖而書祖書父例

　　不書曾祖祖而書六世祖及父例

　　不書曾祖祖而書七世祖及曾伯祖及父例

　　不書曾祖祖而止書其父例

　　不特書父而書大王父王父伯例

　　書上世并書其母例　書二母例

　　書三代并書其母例

　　書三代并書其母其舅例

　　書父并其母舅不及上二代例

　　書十一世祖及父及母例

　　書父及母及兄弟而不及上世例

　書婦女家世例

　　書三代例　書祖書父及其舅其夫例

　　書父及其夫其子例

　書兄弟例

　　書兄及弟例

　書妻例

　　書妻及曾祖祖不書妻之父例

　　書妻及妻之祖父不書妻曾祖例

　　書妻及妻之父不及其曾祖祖例

　　書妻及妻之父及曾伯父例

　　書妻及妻祖不書其祖父例

　　不書妻祖父例　因葬書妻例

　　因祔葬書妻例　書再娶例

　　書三娶例　書婦德例

　書子女例

　　書子女不名例　子書名女不書名例

　　子女並書名例　書子女及壻例

　　不書壻姓名例　書子女壻及外孫例

　　書異母子女例　書子而無女例

　　書子女年歲例　書女出家例

　　書子女生於死後例　書過房子例

　　書子文學材質例　書無子例

卷之八

　書死例

　　書死于官著年月日例

　　書死于官不書年月日例

　　書死于家著年月曰例

　　書死于中道外州著年月日例

　　書死于中道外州不書年月日例

　　書病死例　書不病而死例

　　書死而不書死之地例

　　書死而不書死之歲月例

　　書生死年月日例　書病死例

　　書死不書病例　書死爲薨例

　書葬例

　　書勅葬例　書詔許還葬例

　　書自他州返葬例　書葬他州例

　　書葬祖父墓域例　書夫祔妻墓例

　　書妻祔夫墓例　書合葬例

　　書各葬例　書因某人歸葬例

　　書本月內葬例　書本年內葬例

　　書明年葬例　特書某年葬例

　　不書年月日例　不書葬地例

　　書某月幾日不書甲子例

　　書某月曰甲子即不書幾日例

卷之九

　論古人文字有純疵

　論作文法度

　論作文當取法經史造語

　學文凡例

　制式　擬制之始　擬制之式

　誥式　擬誥之始　擬誥之式

　詔式　擬詔之始　擬詔之式

　表式　擬表之始　擬表之式

　露布　擬露布之始　擬露布之式

　檄式　擬檄之始　擬檄之式

　箴式　擬箴之始　擬箴之式

　銘式　擬銘之始　擬銘之式

　記式【記以記事其式不一觀古人諸記可見矣故不具】

　　　　擬記之始　擬記之式

　贊式　擬贊之始　擬贊之式　

　頌式　擬頌之始　擬頌之式　

　序式　擬序之始　擬序之式　諸跋

　郝伯常先生編類金石八例

　蒼崖先生十五例

卷之十【史院纂修凡例】

　聖旨詔例　元正朝賀　外國來賀

　車駕飛放　車駕行幸　嶽瀆降香

　聖節朝賀　諸王稱號　皇屬除拜

　內庭宴集　大會諸王　神祗祭享

　百官拜罷　百官除目　萌古言語

　誅殺罪人　錫宴犒勞　甲子日分

　天地災異　奏除臣僚　奏對陳言

　陞加散官　征伐收撫　外國君長

　營造工作　臣下奏事　臣僚薨卒

金石例目錄終

<br/>

學古文者始入當極才盡致爲之不必求例子厚老蘇早年文字可按言例則先有一物制之于筆先而無以極其才矣然才境既極而無馭之者必將為七百里之連營必將為八駿之遊寄瑤池不知返故授之文律焉講于例者熟然後得諸心而應諸手者不繆於施此先儒宿學所由齗齗言例也久之而涵泳淘汰與道大適則有以通古今之變而權常變之宜古之所無可自我而創之古之所有將自我而空之如是則文之能事至矣文之趣亦得矣文之用亦宏矣又何例之云云乎無例則文之能事比不至有例則文之趣必不得文之用必不鴻始由無例繼由有例以之無例此學之者之功夫節次也若夫浹之神而遇之天如輪扁之斫輪佝僂丈人之承蜩則夫三例之書與吾所謂廣例者猶一吷而已矣

　嘉慶龍集丁卯蕤賓之月惕甫王芑孫校定

### 金石例卷之一　濟南潘昻霄景梁

#### 〇碑碣之始

禮記檀弓下季康子之母死公肩假曰公室視豐碑【註言視者時僣天子也豐碑斲大木爲之形如石碑於椁前後四角樹之穿中於閒爲鹿廬下棺以經繞天子六經四碑前後各重鹿廬也】

三家視桓楹【註時僣諸侯諸侯下天子也斲之形如大楹耳四植謂之桓諸侯四經二碑碑如桓矣大夫二經二碑士二經無碑　疏視比擬之辭也　斲大木爲之形如石碑者禮廟庭有碑故祭義云牲入麗于碑儀禮每云當碑揖此云豐碑故知斲大木爲碑也云於椁前後四角樹之者謂椁前後及兩旁樹之角落相望故云非正當椁四角也云穿中於閒爲鹿廬者謂穿去碑中之木令使空於空間著鹿廬兩頭各入碑木云下棺以經繞者經即紼也人各背碑負紼末頭聽鼓聲以漸却行而下之案春秋天子有隧以羨道下棺所以用碑者凡天子之葬掘地以爲方壙漢書謂之方中又方中之內先累椁於其方中南畔爲羨道以蜃車載柩至壙說而載以龍楯從羡道而入至方中乃屬紼於棺之緘從上而下棺入於椁之中於此時用碑經也　又云以言視桓楹不云碑知不似碑形故云如大楹耳通而言之亦謂之碑也云四植謂之桓者案說文桓亭郵表也謂亭郵之所而立表木謂之桓即今之橋旁表柱也今諸侯二碑兩柱爲一碑而施鹿廬故云四植謂之桓也周禮柤圭而爲雙植者以一圭之上不應四柱但瑑爲二柱象道旁二木又宮室兩楹故雙植謂之桓也大夫亦二碑但柱形不得麤大所以異於諸侯也】

韻會舉要碑字【註說文竪石紀功德從石卑聲徐曰按古宗廟立碑以繫牲耳後人因於其上紀功德此碑字從石秦以來制也七十二家封禪勒石不言碑七十二家封禪之言始于管仲不言碑穆天子傳乃爲名迹于弇兹石上亦不言碑也銘勒功德當始于宗廟麗牲之碑也又祭義麗牲疏賈氏曰官必有碑士昏禮聘入門當碑揖則大夫士廟內皆有碑郷飲酒射三揖則庠序之內皆有碑據祭則諸侯廟內有碑碑所以識曰景觀碑景邪正以知早晚宮廟用石爲之葬碑取懸繩經暫時往來運載當用木而已喪大記註天子用大木爲碑謂之豐碑諸侯樹兩大木謂之桓楹檀弓註鄭氏曰斲大木形如石碑於椁四角樹之穿中爲鹿廬下棺以經繞天子六經四碑諸侯四經二碑士二經無碑又釋名云碑被也葬時所設臣子追述君父之功以書其上徐曰劉熈言起於懸棺之碑者蓋今神道碑也幼學記碑悲也所以悲往事今人墓隧官室之事通謂之碑矣】

事祖廣記云管子曰無懷氏封泰山刻石記功秦漢以來始謂刻石曰碑蓋因喪禮豐碑之制也刻石當以無懷爲始而名焉自秦漢也【陸龜蒙笠澤叢書曰碑悲也古者懸而窆用木書之以表其功德因留之不忍去碑之名由是而得自秦漢以降生有功德政事者亦碑之而又易之以石失其稱矣此又德政有碑之起也陸法言廣韻曰碑碣李斯造宜始于嶧山之刻爾釋名曰本葬時所設臣子追述君父之功以書其上】

事祖廣記云古之葬有豐碑以窆秦漢以來荻有功業生有德政者皆碑之稍改用石因總謂之碑晉宋之世始又有神道碑天子及諸侯皆有之【其刻文止曰某帝或某官神道之碑今世尚有宋文帝神道碑墨本也其初由立之于葬兆之東南地理家言以東南爲神道故以名碑爾案後漢中山簡王薨詔爲之修冢塋開神道註云墓前開道建石柱以爲標謂之神道是則神道之名在漢已有之也晉宋之後易以碑刻云】

墓誌墓碑文辭各異【如云千歲之後陵各變遷知其爲良吏之壙其勿毀焉又云兩嬪鴈行同域也而不同藏之類止可施于墓內不可作碑用如文詞可通用則或爲墓誌或爲墓道之碑亦可也但碑上不言誌字止曰某官某人墓碑或云墓碣】

#### 〇墓誌之始

事祖廣記云炙轂子曰齊王儉云石誌不出禮典【石誌一作木誌　按齊太子穆妃將葬議立石誌王儉曰石誌不出禮經】

起宋元嘉中顏延之爲王琳【一作王彌】作石誌以其無銘誄故以紀行自爾遂相祖習【然魏侍中繆襲改葬父母制墓下埋文將以陵谷遷變欲後人有所聞知但記姓名歷官祖父姻媾而已有德業者則爲銘文又隋代釀家於王戎墓得銘云晉司徒安豐元公王君之銘有數百字則魏晉已有其事不起於宋也馮鑑續事始云按西京雜記前漢杜子春一作杜子夏臨終作文命刻石埋于墓前恐墓誌因此始也予謂昔吳季札之喪孔子銘其墓曰嗚呼有吳延陵季子之墓莊子衞靈公葬沙北掘得石椁銘曰不馮其子靈公奪而埋之唐開元時人有耕地得比干墓誌刻其文以銅盤曰右林左泉後岡前道萬世之寧兹焉是保漢滕公夏侯嬰得定葬石銘曰佳城鬱鬰三千年見白日吁嗟滕公居此室則墓之有誌其來遠矣】

#### 〇碑碣制度

諸碑碣【其有皆須實錄不得濫有褒飾】五品以上立碑螭首龜趺二品以上上高不得過一丈二尺五品以上上高不得過九尺七品以上立碣圭首方趺上高四尺其執政官以上聽立墳峯

三品以上神道碑碑於墓隧道之左面南立螭首龜趺有依品從合得尺寸【見儀制今更欲檢之此未盡也】

司馬公曰按令式墳碑石獸大小多寡各有品數【然葬者當爲無窮之規後世見此等物安知其中不多藏金玉耶是皆無益于亡者而反有害故令式又有貴得同賤賤不得同貴之文然則不若不用之爲愈也】

五品以下不名碑謂之墓碣圭首方座以上石人石柱石羊石虎各有合得之數

#### 〇墓誌制度

墓誌納之墓中柩前平放其狀如方石斗二底撮面平而不凹大小無定制【上一斗於平面上大字題某官某人墓誌銘曾見古墓中石誌制度如此又記上一斗止寫某人墓誌不書銘字下一斗上作小字書前一行刻云某官某人墓誌銘并引或言有序或言并序後書序及銘刻畢以丹填之上下二斗字並用丹填二斗相合四角以薄石片搘起搘石如錢大厚薄亦如之但要不使二石實相壓着】

家禮云下誌石【云墓在平地則於壙內近南先布甎一重置石其上又以甎四圍之而覆其上若墓在山側峻處則於壙南數尺間掘地深四五尺依此法埋之】

#### 〇墓表制度

家禮云墳高四尺立小石碑于其前亦高四尺趺高尺許【按孔子防墓之封其崇四尺故取以爲法用司馬公說別立小碑但石須濶尺以上其厚居三之二圭首而刻其面如誌之蓋乃略述其世系名字行實而刻于其左轉及後右而周焉婦人則俟夫葬乃立面如夫亡誌蓋之刻云】

墓表石立於墓前【就地埋定上題云某人之墓無文辭墓雖無碑者亦當立此石】

#### 〇石人羊虎柱制度

事祖廣記云炙轂子曰秦漢以來帝王陵寢有石麟辟邪兕馬之屬人臣墓有石人羊虎柱之類皆表飾墳壠如生前儀衞【風俗通曰方相氏葬日入壙驅罔象罔象好食死人肝腦人臣不能備方相乃立其象于墓側又罔象畏虎與柏故頂上栽柏路前立虎也盧思道西征記曰新城西有漢旌陽太守趙起墓有石柱東南有亭因名柱爲表漢霍去病墓像祁連山立石人馬然則墓前之立石人柱羊虎之類皆起于漢也　又唐王建北邙行云山頭澗底石漸稀盡向墳前作羊虎】

金制諸葬儀一品官石人四事石虎石羊石柱各二事二品三品減石人二事四品五品又減石柱二事

#### 〇墓圖

古金石例云墓圖作方石碑先畫墓圖有作圓象者內畫墓樣各標其穴某人其石嵌之祭堂壁上無祭堂則嵌圍墻上【韓魏公父墓圖今有此石歲久臥之墻外】

宗久圖碣二一埋中宮之下一立中宮之上太原以墳塋中心爲宅神亦中宮之義也【祭堂瓦花頭皆寫云某氏千秋墓甎亦然南陽宗資墓前人有得古花頭瓦其花頭刻云宗氏千秋今石刻在申州剌史宅凡祭堂二於中宮左右建】

家禮云刻誌石【用石二片其一爲蓋刻云有宋某官某公之墓無官則書其字曰某君某甫其一爲底刻云有宋某官某公諱某字某某以某縣人考諱某某官母氏某封某年月日生叙歷官遷次某年月日終某年月日葬于某郷某里娶某處某氏某人之女子男某某官女適某官某人婦人夫在則蓋云有宋某官姓名某封某氏之墓無封則云妻無官則書夫之姓名夫亡則云某官某公某封某氏夫無官則云某君某甫妻某氏其底叙年若干適某氏因夫子致封號無則否葬之日以二石字面相向而以鐵束束之埋之壙前近地面三四尺間蓋慮異時陵谷變遷或誤爲人所動而此石先見則人有知其姓名者庶能爲掩之也】

諸墳塋地一品四面各三百步【長周不等者以積步折之餘准此】二品二百五十步三品二百步四品五品一百五十步六品以下一百步庶人【不叙使官餘條葬無文者並准此】及寺觀各三十步若經恩錫及山谷內已業荒田者不在步數之限

#### 〇古今碑石同異

漢碑有銘辭亦有無者今亦然【謂神道碑并墓碣有銘辭者有無銘辭者今碑碣亦然也】墓碑無銘辭刻墓前石柱上亦有刻在碑上者

金石例卷之一終

墓地之廣狹墓碑之尺度以及石人羊虎名數之殊在今日自有

國家令典不當泥古觀此則可以知所從來而不貿於施矣

### 金石例卷之二　　濟南潘昻霄景梁

#### 〇金石文之始

周禮王功曰勳國功曰功民功曰庸事功曰勞治功曰力戰功曰多凡有功者銘書于王之太常

禮記曰夫鼎有銘銘者自名也自名以稱揚其先祖之美而明著之後世者也爲先祖者莫不有美焉莫不有惡焉銘之義稱美而不稱惡此孝子孝孫之心也唯賢者能之銘者論譔其先祖之有德善功烈勛勞慶賞聲名列於天下而酌之祭器自成其名焉以祀其先祖者也顯揚先祖所以崇孝也身比焉順也明示後世教也夫銘者壹稱而上下皆得焉耳矣是故君子之觀於銘也既美其所稱又美其所爲爲之者明足以見之仁足以與之知足以利之可謂賢矣賢而勿伐可謂恭矣故衞孔悝之鼎銘曰六月丁亥公假于大廟公曰叔舅乃祖莊叔左右成公成公乃命莊叔隨難于漢陽即宮于宗周奔走無射啓右獻公獻公乃命成叔纂乃祖服乃考文叔興舊耆欲作率慶士躬恤衛國其勤公家夙夜不解民咸曰休哉公日叔舅亍女銘若纂乃考服悝拜稽首曰對揚以辟之勤大命施于烝彝鼎此衞孔悝之鼎銘也古之君子論譔其先祖之美而明著之後世者也以比其身以重其國家如此子孫之守宗廟社稷者其先祖無美而稱之是誣也有善而弗知不明也知而弗傳不仁也此三者君子之所恥也昔者周公旦有勛勞於天下周公既沒成王康王追念周公之所以勳勞者而欲尊魯故賜之以重祭外祭則郊社是也內祭則大嘗禘是也夫大嘗禘升歌淸廟下而管象朱干玉戚以舞大武八佾以舞大夏此天子之樂也康周公故以賜魯也子孫纂之至于今不廢所以明周公之德而又以重其國也

春秋左氏傳曰季武子以所得於齊之兵作林鍾而銘魯功焉臧武仲謂季孫曰非禮也夫銘天子令德諸侯言時計功大夫稱伐今稱伐則下等也計功則借人也言時則妨民多矣何以爲銘且夫大伐小取其所得以作彝器銘其功烈以示子孫昭明德而懲無禮也今將借人之力以救其烣若之何銘之小國幸於大國而昭所獲焉以怒之亡之道也

國語曰昔克潞之役秦來圖敗晉功魏顆以其身却退秦師於輔氏親止杜回其勳銘於景鐘【克勝也魯宣十五年六月癸卯晉荀林父將滅赤翟潞氏七月秦桓公伐晉次於輔氏晉景公治兵以略翟土及潞魏顆敗秦師於輔氏獲杜回景鐘景公鐘】

#### 〇碑式【碑式之可法者固多舉其一二以爲式後皆放此當類推之】

衢州徐偃王廟碑【韓退之】　平淮西碑曹成王碑

南海神廟碑處州孔子廟碑柳州羅池廟碑

黃陵廟碑箕子碑【柳子厚】　道州文宣王碑

柳州文宣王碑　終南山祠堂碑　太白山祠堂碑

湘源二妃廟碑　饒娥碑　南霽雲睢陽廟碑

后土神祠碑【張說】　唐天下放生池碑【顏真卿】

禹穴碑【鄭魴】　表忠觀碑【蘇子瞻】　潮州韓文公廟碑

伏波將軍廟碑　壽域碑【王元之】　四皓廟碑

披雲堂碑【馬子才】　東平行臺嚴公祠堂碑【元遺山】

祭孤魂碑【杜止軒】　文子廟碑【郝伯常】　漢高祖廟碑

漢光武廟碑　處士管寧廟碑

#### 〇碑隂文式

碑隂文【柳子厚】　碑陰記大明碑　陰先友記

處州孔子廟韓文公碑隂記【杜牧之】

#### 〇德政碑之始【事祖廣記云自秦漢以來死有功業生有德政者皆記之稍改用石因總謂之碑】

#### 〇德政碑式

明州王密德政碑【李舟】

易州刺史田仁琬德政碑【蘇靈芝】

高陵縣令劉君德政碑【劉禹錫】

#### 〇墓碑式

淸邊郡王楊燕奇碑文【韓退之】　權公墓碑

劉統軍碑　王黃華墓碑【元遺山】　寄菴先生墓碑

費縣令郭明府墓碑　宣武將軍孫君墓碑

#### 〇神道碑之始【事祖廣記云晉宋之世始又有神道碑天子及諸侯皆有之其刻文止曰某帝或某官神道之碑今世尚有宋文帝神道碑墨本也其初猶立之於葬兆之東南地理家言以東南爲神道若神靈出遊道之意故以名碑爾　唐李夷簡臨終敕無碑神道】

#### 〇神道碑式

唐銀靑光祿大夫守右散騎常侍致仕上柱國襄陽郡王平陽路公神道碑銘【韓退之】

唐故河東節度觀察使滎陽鄭公神道碑文

唐故中散大夫少府監胡良公墓神道碑

唐故江南西道觀察使贈左散騎常侍太原王公神道碑

司徒兼侍中中書令贈太尉許國公神道碑銘

湖州長城縣令崔孚神道碑【白樂天】

平章政事壽國張公神道碑【元遺山】

沁州刺史李君神道碑　朝散大夫胡公神道碑

內相文獻楊公神道碑　轉運使王公神道碑

禮部尚書趙公神道碑　內翰馮公神道碑

國子祭酒馮公神道碑銘　東平行臺嚴公神道碑

朮虎公神道碑　剌史馬公神道碑銘

康公神道碑銘　劉氏先塋神道碑

完顏公神道碑　畢侯神道碑銘

千户趙君神道碑

#### 〇家廟碑式

立家廟自有品從【唐人三品以上得立餘不得立碑與墓碑制度同曾見永寧縣西寺有文潞公家廟碑是司馬溫公撰制度與墓碑同其隂今磨之刻寺記矣家廟碑立之家廟前】

司馬溫公撰文潞公家廟碑【其略云公以廟制未備不敢作主用晉荀安昌公祠制作神板采唐周元陽議祀以元日寒食春秋分冬夏至致齋一日又以或受詔之四方不常其居乃酌古諸侯載遷主之義作車奉神板以行此皆禮之從宜者也】

#### 〇先廟碑式

烏氏廟碑銘【壬辰詔用烏公爲銀靑光祿大夫河陽軍節度使兼御史大夫封張掖郡開國公居三年河陽稱治詔贈其父工部尚書且曰其以廟享即以其年營廟于京師崇化里軍佐竊議曰先公既位常伯而先夫人無加命號名差卑于配不宜語聞詔贈先夫人劉氏沛國太夫人八年八月廟成三室同宇祀自左領府君而下作主于第乙巳升于廟】

魏博節度觀察使沂國公先廟碑銘【田宏正始有廟京師謹案魏博節度使銀靑光祿大夫檢校工部尚書兼魏州大都督府長史御史大夫沂國公田宏正北平盧龍人故爲魏博諸將忠孝畏慎田季安卒其子幼弱用故事代父人吏不附迎宏正於其家使領軍事宏正籍其軍之衆與六州之人還之朝廷悉除河北故事比諸州故得用爲帥已而復贈其父故滄州刺史兵部尚書母夫人鄭氏梁國太夫人得立廟祭三代曾祖都水使者府君祭初室祖安東司馬贈襄州剌史府君祭二室兵部府君祭東室】

袁氏先廟碑【袁公滋既成廟明歲二月自荊南以旂節朝京師留六日得壬子春分率宗親子屬用少牢于三室既事退言曰嗚呼遠哉維世傳德襲訓集余乃今有濟今祭不薦金石音聲使工歌詩載烈象容其奚以飭稚昧于長久惟敬繫羊豕幸有石如具著先人名跡因爲詩繫之語下于義其可雖然余不敢必屬篤古而達于辭者遂以命愈已上係韓退之】

丞相崔圓廟碑【始立廟洛邑曰考廟王考廟皆二文有七從四尋衡八尋二户立楹外垂四阿圬塓彩繪施以丹穫齋室爨室庭垣稱之　禮曰以勞定國則祀之能禦大災則祀之能捍大患則祀之是宜廟食以銘于鼎　古者諸侯立五廟有鼎與樂有國之制侯伯有爵而無土廟有鼎祭樂不克立五廟而立三廟不銘于鼎而銘于碑韓雲卿】

南康郡王韋皋先廟碑【萬物本乎天人本乎祖乃立宗廟以交神明　古者揚其功烈銘于祭器近古以魯鐘衞鼎追琢先德不若鏤文字于麗牲之碑之爲詳也乃謹而書之權載之】

丞相代國公王涯先廟碑【唐制五等有爵服而無山川登于三事得立四廟備物崇祀以交神明敬先報本以輔孝治有國之令典也唯長慶三年前相國王公始卜廟于西京崇業里公時鎮劍南東川上章曰臣涯官秩印綬品俱第三請如式以奉家廟制曰可是歲仲冬申命長男孟堅祔其主于三室明年公入爲御史大夫復以十一月親行烝嘗間歲公出梁州就拜司空禮崇數異廟加祀室太和二年增新室既成祔顯考于尊位告饗由禮劉禹錫】

彭陽郡公令狐楚先廟碑【今上元年七月具官令狐公西嚮拜章上言守臣楚蒙被恩深刻于元侯得立家廟以奉常祀制書下其奏于有司于是善相考祥得地于京師通濟里居無何新廟成公以守藩故申命季弟監察御史定卜牲練曰越八月丁亥祔饗三室埳墉以尚幽設幄以迎精理無尤違神用寧謐劉禹錫】

右僕射趙郡李紳先廟碑【王建侯侯建廟廟有器器有銘所以論譔先德明著後代或書于鼎或文于碑古今之通制也　齋沐祗慄拜章上言請立其廟以奉常祀于是得請于天子承式于有司是歲某月某日經始于東都明年某月某日有事于新廟外盡其物內盡其志三獻百順神格禮成白樂天】

#### 〇先塋先德昭先等碑之始

蒼崖先生曰先塋先德昭先等碑例似與神道碑墓誌等碑不同【先塋先德昭先等碑創建于國朝已前唐宋金皆無之所書三代并妻子例似與神道墓誌不同也】

#### 〇先塋先德昭先等碑式

安肅郝氏先塋之碑【宜差五路萬户郝侯和尚貞祐　今年夏五月侯朝行闕對于幄殿者餘七十日且以上廐馬二西域馬三彤弓四鎧胄三金錦三并金虎符鍚之夫人劉氏亦拜雙錦之賜　按郝氏安肅人葬于縣之元免郷千秋里者不知幾昭穆矣曾大父諱廣資善良有隂德聞里中年八十三遇異人教之良禁齒髮更生又十年乃終妣曰劉氏大父諱全任俠尚氣勇于赴難有朱家郭解之器妣曰田氏生二子侯之父諱增氣節豪宕人多歸之不幸蚤世妣曰孫氏從上三世皆潛德不耀獨叔父產自承平時以貲爲恩州酒務使次令安肅迄今康寧壽考坐饗榮養歲時問安孫息滿前郝宗陽報之慶斯濫觴也雖侯襲已積之善擁方來之福而生子如此祖考可以無恨矣元遺山】

大丞相劉氏先塋神道碑【謹按劉氏世居宜德縣北郷之靑魚里孝弟力田蓋有年矣曾大父雲自遼曰爲大家有子四人曰璋曰瓊曰玹曰瓚玹之子四人顯仁字仲明祖仁字仲昌用仁字仲至體仁字仲康仲至府君即公之考也公家故大族　府君娶同郷李氏生三子長敦字德厚季効字德信皆無祿早世公其第二子也自大父以來不常厥居有其先塋止于靑魚西北原而已　夫忠以報國孝以起家立身行道之義彰慎終追遠之德厚不有金石後裔何觀乃爲之銘公名某字德柔以小字某行八子某其長已襲世爵云】

歸德府總管范陽張公先德碑【范陽張公漢臣遣其參佐陳玠李侃侯玢自曹南走書幣及予于順天書謂予曰子良不敏爰自束髮以良家子隸軍籍轉戰南北將四十年馮籍先世積善之舊生還郷國乃辛丑某月得用侯伯之服之禮展省墳墓之令甲諸仕及通貴廟與墓俱有碑應用螭首龜趺之制竊不自揆度思得文士之見信于人者譔述之　維張氏族出范陽其家于縣東仇家里者不知其幾昭穆矣自公曾大父甲而下皆隱德不耀大父臣甫資稟高亮　壽八十有七怡然坐逝祖妣王氏李氏生子三人其季諱珪純質有父風明昌壬子之夏三水泛濫漂壞廬舍至于正隴亦爲湮沒珪與長女李乘船筏百計訪求僅得祖考遺骸于泥淖之下其瀕于灰者屢矣妣宋氏慈仁勤儉孝于舅姑生子二人長即公次曰子明仕爲鄜州洛郊主簿母有前識謂公材幹特達後當貴顯常戒之毋妄殺以仁愛爲懷墓故在三水之陽懲創水禍改卜其陰乃在所居之西南原見于辛丑新阡者特二世耳初大安兵興公以材選爲軍中干夫長　故予既論次其先德并以公出處附之欲人知張氏所以起其宗者蓋如此】

龍山趙氏新塋之碑【歲癸酉冬十月先太師以王爵統諸道兵長驅而南　癸卯冬十月侯介于同官李稚川周才卿爲亍言吾趙氏世居保塞以仕遷大梁五代末有諱匡頴者官至靜江軍節度使兼桂州管內觀察使弟匡衡及八世孫襄叠仕于宋皆至通顯金朝兵破大梁吾家例爲兵所驅盡室北行至龍山遂占籍焉雖譜牒散亡而其見于祖塋石誌者蓋如此振玉之曾大父坤隱田間致貲巨萬娶王氏生大父憲資倜儻好施予人多以急難歸之娶馬氏生子八人吾父琳其第四子也　幼出大家頗以裘馬自喜　由大父而上皆葬郷里振玉之考妣兵亂中權厝縣西佛寺比避兵還而寺屋被焚遂失藁殯所在　乃用故事卜于平棘縣西北郷蘇村里之南原爲顯考衣冠之藏曰者室人冀氏物故因從祔焉維遠祖自保塞遷大梁既無歲月可考自大梁遷龍山則僅能志之今南原卜宅亦吾趙宗之大舉不勒之金石以昭示永久後世其謂我何誠得吾子辱以文賜之爲幸多矣敢再拜以請】

下邳劉氏先德碑銘【下邳劉氏其先世皆滄人自總管而上其世系名諱與其仕宦可知者凡四世高祖父諱辛仕金官至顯武將軍軍資庫使符雜縣尉升下邳令子二人長曰思誠次曰思謙業儒術有子二人日元曰珍元早卒珍字子玉　年八十二以壽終配樂氏潘氏子二人曰榮曰顯其一早卒皆樂氏所出榮字德茂　至元十一年正月卒享年七十有六配邢氏子男二人長日源承事郎樂安州判官娶徐氏子男二人曰某次即總管傑也娶謝氏前卒繼娶郭氏靈壽縣尹敏之女子男七人　傑字漢卿　自曾大父以上皆葬下邳巨山之陽自祖父以下皆葬益都今將補松楸之闕展拜掃之儀願得子之文刻之貞石　乃爲次第其世數事跡而繫之以銘王鹿庵】

彰德總管孫公先塋碑銘【公之曾大父某娶何氏四子慶祐慶文慶元祿和慶元則公之大父也娶趙氏有婦德二子威平平早世威即公之考也年若干終于某官杜氏年八十八下及五世孫疾公率其子拱振等諸孫謙諧諠等以問　然而公未老事業尚未既而拱有才氣謙既能以世其業云予他日又可以考其淺深厚薄於此也劉夢吉】

懷孟萬户劉公先塋碑銘【按顯曾祖考諱德安隱居不仕妣張氏楊氏顯祖考祁陽府君諱寳資幹奇偉氣略過人　享年若干妣李氏楊氏姜氏顯考蒲隂府君諱世鼎不避矢石竟被創而廢享年若干妣齊氏張氏三世皆葬祁州蒲隂之北郷百長原其家宗支則有圖列碑隂】

龐氏墓道先德碑銘【曾祖其次居十然以次推十曾外二伯曾則兄猶七人其下有季叔無耶昆弟耶從父從祖之昆弟耶所不可知姑計是十家子孫將不百人而止咸盡于賊惟十曾一子祖府君諱智者存　考府君生六年當至元改明年己丑夏五月廿有八日以卒年七十七　考府君即墳喪之仲應亦卒　仲溫以他求出異以九年戊辰十一月廿有七日卒年止四十七從葬先塋諸姑四人皆歸郷人詠昆仲二人合仲父季父子各四人爲十人輅銀符由同提舉興州採木司主洺水簿卒子文柳文振詠子文括文播承顏合諸父之子男十二人女十一人姚牧菴】

鄒平賈氏昭先之碑【賈氏世爲濟南鄒平人祖諱某以敦歛自尚二子長諱某次諱某尚書君父也卒年六十四配王氏　癸巳三月廿日年七十卒二子曰馴致道君曰某以字顯監濱州稅孝友有爲四女長適王氏次李氏次叚氏次王氏皆濟南盛族劉中菴】

#### 〇賜碑銘號之始

退朝錄云唐太宗自撰魏元成碑德宗亦撰段秀實碑本朝太宗撰中令趙公碑皇祐中王侍郎子融守河中還乃以唐明皇所題裴耀卿額上之仁宗遂御篆賜沂公碑曰旌賢

#### 〇賜碑名號式

旌賢王沂公碑　懷忠呂許公碑

顯忠李忠武公碑　旌忠蔻萊公碑

全德元老王太尉碑　教忠積慶文潞公父洎碑

親賢李侍郎用和碑　褒親齊國獻穆公主碑

旌功曹襄悼碑　崇儒丁文簡碑

舊覺晏元獻碑　舊德張鄧公碑

顯先積慶趙中令子鼎昭碑

旌忠懷德張侍中耆碑　儒賢高文莊碑

思賢李相沆碑　褒賢范文正公碑

旌忠元勛狄忠襄碑　褒忠陳恭公碑

淸忠王武恭碑　純孝張文孝碑

忠規德範宋元憲碑　淳德守正呂文穆碑

大儒元老賈公碑

金石例卷之二終

賜碑名號即昔賢所稱別製四字之式今制賜䘏貴公亦皆賜碑由翰林院撰文而無賜額之事耳

西漢已有醇儒王史東漢則有元儒婁先生其他曰孝廉曰貞女曰有道蓋皆名號所從始

### 金石例卷之三　濟南潘昻霄景梁

#### 〇碣式

國子司業陽城遺愛碣【公名城字亢宗家于北平隱于條山惟公端粹冲和高嶷懿醇道德仁明孝愛友悌薰襲里閈布聞天下守節貞固患難不能遷其心怡性坦厚榮位不足動其神爲司諫義震于周行爲司業愛加于生徒宜乎立石俾後是憲其辭曰惟兹陽公履道葆醇爰初隱聲覆簣基仁德充而形乃作諫臣抗忠勵義直道是陳帝求師儒貳我成均開朗蒙滯宜明德教大和潛布玄機密照羣生聞禮後學知孝進退作則動言是効匪公之軌人用奚蹈麤厲貪凌待公順之欺僞譎詐待公信之少年申申咸適其宜榎楚廢弛尊嚴而威公褒其良俾升于堂癯者既肥榮如衮衣公棄不用懲咎內訟既訟于內猶公之誨匪仁孰親匪德孰尊今公于征孰表儒門生徒上言稽首帝閽謂天蓋高曾莫我聞靑衿涕濡填街盈衢遠逸于南望慕踟躕立石書德用揚懿則嗚呼斯文遺愛罔極】

故御史周公碣【有唐貞臣汝南周氏諱某字某以諫死葬于某貞元十二年柳宗元立碣于其墓左在天寳年有以謟諛至相位賢臣放退公爲御史抗言以白其事得劣于墀下史臣書之公之如而佞者始畏公議　銘曰忠爲美道是履諫而烣佞者止史之志石以紀爲臣軌兮】

故秘書省校書郎獨孤君墓碣【嗚呼有唐仁人獨孤君之墓祔于其太子舍人諱助之墓之後自其祖贈太子少保諱問俗而上其墓皆在霸水之左今王父營陵于其側故再世在此君諱申叔字子重年廿二舉進士又二年用博學宏詞爲校書郎又三年居父喪未練而沒蓋貞元十八年四月五日也是年七月十日而葬郷曰某郷原曰某原柳子厚】

#### 〇墓碣式

故兵部郎中楊君墓碣【君諱凝字懋功　貞元十九年正月某日守尚書兵部郎中楊君卒某月日葬于奉先縣某原既葬其子姪洎家老謀立石以表于墓葬令曰凡五品以上爲碑龜趺螭首降五品爲碣方趺圓首其高四尺按郎中品第五以其秩不克偕降而從碣之制其世系則紀于大墓柳子厚】

故萬年令裴府君墓碣【公諱墐字封叔河東聞喜人太尉公諱行儉實高祖侍中公諱光庭實曾祖刑部員外郎府君諱稹實祖大理卿府君諱儆實父　冢子銑奉柩以明年月曰克葬于墓銑以文書來柳州告其叔舅宗元願碣于墓左則涕爲之銘】

#### 〇誌式

故尚書户部郎中魏府君墓誌【魏氏世墓于某縣某原唐興有聞士諱之邊者與子及孫咸舉進士嗣爲儒家綿州涪城尉諱全瑤魏州臨潢主簿諱欽慈太常主簿諱緄尚書膳部員外郎兼江陵少尹諱萬成凡五代名高而不浮于行才具而不得其祿江陵府君益之以閱達之量經緯之謀故豪士賢大夫痛慕加厚生郎中府君諱宏簡字曰裕之以文行知名　監察御史柳宗元聞其道而玩其文也久居又同閈故哀而銘之柳子厚】

故朝散大夫永州剌史崔公墓誌【維元和五年九月十五日壬子永州刺史崔公薨于位享年六十八乙未殯于路寢景寅遷神于舟以某年某月日歸葬于某縣某原祔于皇考吏部侍郎贈户部尚書府君之墓　公前夫人徐州參軍滎陽鄭鉅女有子曰義和早夭後夫人萬年尉范陽盧彤女嘉淑之德繼聞宗族有子曰貽哲貽儉克承于家洎公之兄子曰勵曰禮誠願誌于墓無忘公之德】

安南都護張公誌【公諱舟字某某郡人也曾祖彥師朝散大夫尚書駕部郎中祖瑾懷州武德縣令考淸朝議郎試大理寺丞贈右贊善大夫咸有懿美積爲餘慶公以忠肅循其中以文術昭于外推經旨以飾吏事本法理以平人心　優詔累旌其忠良太史嗣書其功烈就加國子祭酒封武城男食邑三百户凡再策勛至上柱國三增秩至中散大夫某年月薨于位年若干天子震悼傷辭有加明年其孤某官與宗人號奉裳帷率其家老咨于叔父延唐令某卜宅于潭州某原葬用某月某曰人謀皆從龜兆襲吉乃刻兹石著公之閥以志于北竁以告於幽明】

邕州刺史李公誌【公諱位字某實惟文皇帝之玄孫別子曰承乾爲皇太子以藩愛逼奪危慄致禍後封恒山爲愍王贈荊州大都督繼別曰象蘄春郡太守贈越州大都督郇國公大宗曰玭太子詹事贈秘書監生廙尚書左丞凡四代有土田居貴仕公丕承之以率南服克荷天休繼有功德　嘗合汞硫黃丹砂爲紫丹能入火不動以爲神服之且十年然卒以是病暴下赤黑數日薨實元和十三年六月十五日年五十七僚宰庀事有緹五兩無金銀泉貝幾不克歛夷人號呼致幣歸以明年月日葬祔其穆長安西南高陽原上】

貴州刺史鄧君誌【君諱某字某南陽人漢司徒禹之世也曾祖倚皇連州普城令祖少立皇滄州司馬考邕皇左武衞兵曹參軍惟君敏給以御下廉忠以承上幹蠱之稱洽于諸侯信謹之跡彰于所蒞故自始仕以至沒世未嘗無聞焉　始由湖南爲江西再以君爲從事知之最厚痛君之能不施于劇任惜君之志見屈于羣疑且以誌授宗元使備其闕古者觀其所使而知在上之德今也觀其所使而知在下之誠鳴呼可無辭乎】

桂管防禦副使呂公誌【呂氏世居河東至延之始大以御史大夫爲浙東道節度大使延之生渭爲中書舍人尚書禮部侍郎剌湖南七州生四子溫恭儉讓以溫爲尚書郎再贈至右僕射恭字敬叔他名曰宗禮或以爲字實惟呂氏宗子尚氣節有勇略不事小謹讀從橫書理隂符握機孫子之術曰我師尚父胄也不幸　溫刺衡州年四十卒恭未及理人年卅七又卒世固有有其具而不及其用若溫恭者耶恭貌奇壯有大志信善容物宜壽考碩大而又不克呂氏之道惡乎與】

柳州司馬孟公誌【常謙　孟氏之孤曰遵慶奉其父命書九篇爲善狀一篇來告曰月日君薨月日將葬于某敢請刻辭　惟公志專于中貌嚴于外常立廷中毅然望之若圖形刻像聞國難輒不寢食謀度憤吒以故病不可治曾祖某官諱某祖某官諱某父某官諱某公之諱曰常謙子遵慶弟曰某】

故試大理評事裴君誌【裴氏之昭曰贈户部尚書諱某穆曰起居郎諱某生均州刺史諱某均州與其弟大理更爲刑部郎用文史名于朝善杜禮書長子曰某射進士策不中去過汴韓司徒宏迎取爲從事以聞拜太子通事舍人進大理評事當伐蔡及鄆汴常爲軍首贊佐有勞既事將侍太夫人于京師道發疽元和十四年月日終于河南敦厚里年若干字曰某弟某以其喪歸葬于某縣某里未果娶有男子二人女一人男之長曰某通兩經始杖且廬】

大埋評事柳君誌【晉之亂柳氏始分日耆爲汝南守居河東又五世曰慶相魏魏相之嗣曰旦仕隋爲黃門侍郎其小宗曰楷至于唐剌濟房蘭廓四州楷生夏縣令府君諱繹繹生司議郎府君諱遺愛皆葬長安少陵原遺愛生御史府君諱開葬南陽其嗣曰寬字存諒讀其世書揚于文辭卒于公館元和六年八月七日也年四十七　今將以某月日祔葬苟又不得令辭而誌焉是無以蓋前人之大痛敢固以請嗚呼余懼辭之不令以爲神羞余曷敢不諾】

秘書郎姜君誌【秘書郎姜粵字某開元皇帝外孫也始楚國公皎與上游益貴幸子慶初得尚某公主生粵粵生三日上曰他物無以餉吾孫即勅有司以第六品告與緋衣銀魚得通籍出入凡名是官七十某年終不徙　元和十四年月日終桂州都督御史中丞裴公曰噫帝戚也葬不可以廉爲具物祭以豚酒月日葬州東南一里子某年若干母曰雷姬】

襄陽丞趙君誌【貞元十八年月日天水趙公矜年四十二客荻于柳州官爲歛葬于城北之野　矜之父曰漸南鄭尉祖曰倩之鄆州司馬曾祖曰弘安金紫光祿大夫國子祭酒始矜由明經爲舞陽主簿蔡帥反犯難來歸擢授襄城主簿賜緋魚袋後爲襄陽丞其墓自曾祖以下皆族以位時宗元剌柳用相其事哀而旌之以銘】

溫縣主簿韓君誌【有唐故溫縣主簿韓慎字某漢弓高侯其先也徙于南陽　貞元十六年又調于天官署河陽丞未拜十有一日暴病卒于長安永崇里先人之廬又十有一日龜策襲吉祔于咸陽洪瀆原先人之墓】

東明張先生誌【東明先生張氏曰因嘗有以文薦于天子天子策試甚高以爲長安尉一年投去印綬願爲黃老術詔許之病既亟以命回曰吾生天寳訖貞元乙酉歲十月今殀于汝之手盈吾志矣京師吾生也畢原先人之歸也必以返葬乃自爲誌而卒明年正月某日葬如其言弟子某等爲碑以誌其墓】

太府李卿外婦馬淑誌【氏曰馬字曰淑生廣陵母曰劉客倡也淑之父曰總既孕而卒故淑爲南康謳者李君爲睦州詆狂寇見誣左官爲循州錄過而慕焉納爲外婦偕竄南海上及移永州州之騷人多李之舊日載酒往焉聞其操鳴絃爲新聲撫節而歌莫不感動其音美其容以忘其居之遠而名之辱方幸其若是也元和五年五月十九日積疾卒于湘水之東葬東岡之北垂年廿四】

朗州員外司户薛君妻崔氏墓誌【唐永州剌史博陵崔簡女諱媛嫁爲朗州員外司户河東薛巽妻三歲知讓五歲知戒七歲能女事善筆劄讀書通古今其暇則鳴絃桐諷詩騷以爲娛始簡以文雅淸秀重于當世其後病惑得罪投驩州諸女蓬垢涕號柳氏出也以叔舅命歸于薛元和十二年五月廿八日既乳病肝氣逆肺牽拘左腋巫醫不能已期月之日潔服飾容而終年若干某月日遷柩于洛某月日祔于墓在北邙山南洛水東】

#### 〇墓誌式

董府君墓誌【公諱溪字惟深丞相贈太師隴西恭惠公第二子十九歲明兩經獲第有司沉重精敏未嘗有子弟之過賓接門下推舉人士侍側無虛口退而見其人淡若與之無情者太師賢而愛之除名徙封州元和六年五月十二日烣湘中年四十九公之母弟全素孝慈友弟公坐事棄同官令歸公歿比葬三年哭泣如始喪者大臣高其行白爲太子舍人將葬舍人與其季弟澥問銘于太史氏韓愈愈則爲之銘韓退之】

處士裴君墓誌【河東聞喜裴君諱某字某好學未仕年若干元和十四年月日終于京兆渭南墅君之弟中丞公督桂州命其僚柳宗元以銘君之出河間邢羣以狀來告曾祖諱某寧州刺史贈户部尚書祖諱某起居郎父諱某尚書刑部員外郎　是年月日葬渭南某里遷韋夫人之喪自萬年來有俟猶巽室柳子厚】

志從父弟宗直殯【從父弟宗直生剛健好氣自字曰正夫聞人善立以爲已師聞惡若已讐見佞色謟笑者不忍與坐語善操觚牘得師法甚備融液曲折奇峭博麗知之者以爲工作文辭沒泊尚古謹聲律切事類譔漢書文章爲四十卷　是月廿四日出殯城西北若干尺殀七日矣俟吾歸與之俱志其殯】

伯祖妣趙郡李夫人墓誌銘【夫人姓李氏辯族氏者曰趙郡贊皇之東祖祖某爲某官父冲爲單父尉夫人生于良族嶷然殊異及笄德充于容行踐于言高朗而不傷其柔嚴恪而不害其和特善女工翦製之事又能爲雅琴秦聲操縵之具婦道既備宜爲君子之配偶焉我伯祖臨邛令府君諱某受夫人于李氏之廟而歸于正室　諸姑合以爲斯志以從人之道內夫家外父母家且又葬于我志于我故叙柳氏爲備】

户部郎中魏府君墓誌【魏氏世墓于某縣某原唐興有聞士諱之逷者與子及孫咸舉進士嗣爲儒家綿州涪城尉諱全瑤魏州臨潢主簿諱欽慈太常主簿諱緄尚書膳部員外郎兼江陵少尹諱萬成凡五代名高而不浮于行才具而不得其祿江陵府君益之以閱達之量經緯之謀故豪士賢大夫痛慕加厚生郎中府君諱宏簡字曰裕之以文行知名　由是處約以終其世既歛家宰庀其政視廩惟釜鍾視藏惟束帛無餘積焉十有一月遣車歸于洛師某日祔于墓監察御史柳宗元聞其道而玩其文也久居又同閈故哀而銘之】

亡姊裴君夫人墓誌【柳氏至于唐其著者中書令諱奭中書之弟之子日徐州府君諱某實有孝德世其家業淸池府君諱某繼之以茂實德淸府君諱某承之以善政以至于侍御史府君諱某用貞信勁正達于邦家克生賢女以配于裴氏　其年八月十八日甲子安厝于長安縣之神禾原從于先塋祔于皇姑宜也母弟號哭而爲之志　嗚呼至哀無文至敬不飾故無其辭】

亡妻宏農楊氏墓誌【亡妻宏農楊氏諱某高祖皇司勛郎中諱某司勛生殿中侍御史諱某殿中生醴泉縣尉諱某醴泉生今禮部郎中凝代濟仁孝號爲德門郎中娶于隴西李氏生夫人　及許嫁于我柔日既卜乃歸于柳氏　遂以九月五日庚午克葬于萬年縣棲鳳原從先塋禮也是歲唐貞元十五年龍集己卯爲之誌云】

#### 〇葬誌式

馬室女雷五葬誌【馬室女雷五父曰師儒業進士雷五生巧慧異甚凡事絲纊文繡不類人所爲者余睹之甚駭家貧歲不易衣而天姿潔淸脩嚴恒若簪珠璣衣紈縠寥然不易爲塵垢雜年十五病死死後二日葬永州東郭東里以其姨母爲妓于余也將灰曰吾聞柳公嘗巧我慧我今不幸外矣安得公之文志我葬其父母不敢以云葬之日余乃聞焉既而閔焉以攻石之後也遂爲砂書玄甎追而納諸墓柳子厚】

#### 〇殯誌式

志從父弟宗直殯【已見墓誌柳子厚】

#### 〇權厝誌式

剌史崔君權厝誌【博陵崔君由進士入山南西道節度府始掌書記至府留後凡五徙職六增官至刑部員外郎出剌連永兩州未至永而連之人恕君御史按章具獄坐流驩州幼弟訟諸朝天子黜連帥罷御史小吏咸妔投之荒外而君不克復元和七年正月廿六日卒　夫人河東柳氏德碩行淑先崔君十年卒其葬在長安東南少陵北君以竄沒家又有海禍力不克祔三年將復故葬也徙志其一二大者云柳子厚】

亡姑渭南縣尉陳君夫人權厝誌【唐貞元十七年九月六日甲子前渭南縣尉潁川陳君之夫人河東柳氏終于平康里將終告于陳君日吾生四十有四年爲陳氏介婦九年謹飭不怠以至此命也嘗謂君宜有貴位而不克見執親之喪不得終紀皆天譴之大者也且願殺禮以成吾私邇先夫人之墓而窆我焉將俟君之不諱而歸復于正其可也陳君乃卜十二月十八日權厝于城南原曰棲鳳如夫人之志】

連州司馬凌君權厝誌【年月日尚書都官員外郎和州剌史連州司馬富春凌君諱準卒于桂陽佛寺　執友河東柳宗元哀君有道而不明白于天下離愍逢尤夭其生且又同過故哭以爲志其辭哀焉】

#### 〇歸祔誌式

先太夫人歸祔誌【先夫人姓盧氏諱某世家涿郡壽止六十有八元和元年歲次丙戌五月十五日棄代于永州零陵佛寺明年某月日安祔于京兆萬年棲鳳原先侍御史府君之墓其孤有罪銜哀待刑不得歸奉喪事以盡其志姪洎太夫人兄之子弘禮承事焉　靈車遠去而身獨止玄堂暫開而目不見孤囚窮縶魄逝心壞蒼天蒼天有如是耶有如是耶而猶言猶食者何如人耶已矣窮天下之聲無以舒其哀矣盡天下之辭無以傳其酷矣刻之堅石措之幽隂終天而止矣柳子厚】

叔妣陸氏夫人遷祔誌【夫人諱則字內儀姓陸氏家于吳郡蓋江左上族以宗子在他國家牒逸墜故曾王父王父之諱官不克究知而闕其文父覃皇河南陸渾令夫人生而柔笄而禮會伯舅爲河南尹撰擇僚寀謂我文學掾仲父士林殊英儒流推高故夫人歸于我夫人之志也　遂以其年十二月十三日庚午合祔于少陵原之墓恭惟仲父之諱字夫人之爵齒備于版文今不書懼再告也】

#### 〇墓版文式

故叔父殿中侍御史府君墓版文【柳氏之先自黃帝及周魯其著者無駭以字爲展氏禽以食采爲柳姓厥後昌大世家河東嗚呼公諱某字某曾王父朝請大夫徐州長史諱子夏遺貞白之操表儀宗門王父朝請大夫滄州淸池令諱從裕垂博裕之道啓祐後亂皇考湖州德淸令諱察躬　小子常以無兄弟栘其睦于朋友少孤移其孝于叔父天將窮我而奪其志故罔極之痛仍集焉樸魯甚騃不能文字敢用書宗人之辭以致其直故質而俚輟哭紀事哀不能文故叙而終焉柳子厚】

金石例卷之三終

哀辭與誄辭相通而亦有用爲墓版者南豐集中蘇允哀辭述其子軾請乞之詞曰銘以納之墓中詞以刻之冢上則當日南豐以哀詞作之而東坡兄弟實以表碣用之也　表與碣是一物皆陽碣也誌與權厝歸袱以及殯誌墓版異名而同物皆幽銘也隨所宜用施之在古亦無定

### 金石例卷之四　　濟南潘昻霄景梁

#### 〇銘文之始

事祖廣記云蔡邕曰黃帝有金几之銘王子年拾遺記曰黃帝以神金鑄器皆有銘題凡所造建皆記其年時此銘之起也

三禮圖云檀弓曰銘明旌也以所者爲不可別已故以其旗識之【註明旌神明之旌也】士喪禮云爲銘各以其物亡則以緇長半幅經末長終幅廣三寸書銘于末曰某氏某之柩【註銘明旌也雜帛爲物大夫之所建也以殀者爲不可別故其旗識識之愛之斯錄之矣亡無也無旌不命之士也半幅一尺　終幅二尺在棺爲柩今文銘皆爲名末爲旆也】竹杠長三尺置于宇西階上【註杠銘橦也宇梠也】周禮司常大喪則供銘旌【註王則太常　司常職云王建太常諸侯建旂孤卿建旃大夫士建物則銘旌亦然但尺數異耳　禮緯云天子之旌高九仞諸侯七仞大夫五仞士三仞其士喪禮竹杠長三尺則死者以尺易仞也天子九尺諸侯七尺大夫五尺士三尺其旌旗身亦以尺易你也又從遣車之差蓋以喪事略故也若不命之士則士喪禮云以緇布半幅長一尺也赬其末長終幅長二尺也緇赬共長三尺廣三寸書銘於末日某氏某之柩竹杠長三尺置于宇西堦上】

荀禮論云祭祀敬事其神也其銘誄繫世敬傳其名也【註銘謂書其功于器物若孔悝之鼎銘者誄謂誄其行狀以爲諡也繫世謂書其傳襲若今之譜牒也皆所以敬傳其名于後世】

禮祭統銘之義稱美而不稱惡此孝子孝孫之心也銘者論著其先祖之有德善功烈勛勞慶賞聲名於天下

前輩云銘婦人墓當詳于家世議論取法于韓退之退之所作蓋出于碩人之詩觀其銘元稹妻韋夫人墓可見矣

#### 〇銘式

權德輿世德銘【乃權公紀先世之德也四言無序此又一例也肅肅我祖玄鳥自天天乙革夏武丁相賢手文命子開國于權末云聿修之誡大懼不克夙夜以思敢銘世德】

唐故悼王石塔銘【并序　唐開元五年歲在丁已四月庚午朔廿一日庚寅故悼王薨于上陽之中禁曰二歲而未及周嗚呼哀哉王即開元神武皇帝第九之愛子也以其月廿七日丙申葬于萬安山之東南嶺壙惟五尺棺不三寸壘石塔一丈于其上不雕不礱從尚薄也其銘曰　南有萬安兮北有洛城城可望兮天之京嗚呼悼王寧不戀兮嗚呼悼王寧不見兮倚素塔兮凌翠微空不礙兮雲則飛嗚呼悼王兮其何歸蘇頲】

廬山女道士石碣銘【道士梁洞微也　其銘無序四言廬山玄德先生碣銘亦然符載】

河中府法曹張君墓碣銘【君字直之祖驩父孝新皆爲官汴宋間君嘗讀書爲文辭有氣有吏才嘗感激欲自奮抜樹功名以見世初舉進士再不第因去事宣武軍節度使得官至監察御史坐事貶嶺南再遷至河中府法曹參軍攝虞郷令有能名進攝河東令又有名遂署河東從事絳州闕剌史攝絳州事能聞朝廷元和四年秋有事適東方既還八月壬辰殞于汴城西雙北年四十有七明年二月日葬河南偃師妻彭城人世有衣冠祖好順泗州刺史父泳卒蘄州別駕女四人男一人嬰兒汴也是爲銘韓退之】

虞部員外郎張府君銘【尚書虞部員外郎安定張君諱季友字孝權年五十四病卒東都　塗進韓氏門伏哭庭下曰叔父且死幾于不能言矣張目而言曰吾不可無告韓君別藏而不得韓君記猶不葬也塗爲書致吾意已而自署其末與封敢告以請愈既與爲禮發書云云其末有複語千萬永訣八字名曰月與封皆孝權迹　孝權爲人孝謹與人語恐傷之而時嶷嶷有立與孝權游者極衆而獨以其死累余可尚也已是爲銘】

東明張先生銘【匪祿而康匪爵而榮漠焉以虛克焉以盈言而不爲華光而不爲名介潔而周流苞涵而淸寧幽觀其形與化爲冥寂寞以成其道是以勿嬰世皆狂狂奔利殤名我獨浩浩端一以生或曰先生友悌以道慈幼以死若不能忘情者何耶吾曰道去友耶去慈耶從容以求其得之耶盪莽狠悻道之非耶且夫虧恩壞禮枯槁憔悴隳聖圖壽離中就異欻然與神鬼爲偶頑然以木石爲類倥侗而不實窮老而無妔先生之道固知異夫如此也乃書于石以紀柳子厚】

#### 〇墓銘式

李元賓墓銘【已虖元賓壽也者吾不知其所慕夭也者吾不知其所惡生而不淑孰謂其壽死而不朽孰謂之夭已虖元賓才高乎當世而行出乎古人已虖元賓竟何爲哉竟何爲哉韓退之】

崔評事墓銘【朝之言嘻嘻夕之言怡怡偕入而出乘馬馳一日不見而殀吁其悲】

施先生墓銘【先生之祖氏自施父其後施常事孔子以彰讐爲博士延爲太尉太尉之孫始爲吳人曰然曰續亦載其跡先生之興公車是召纂序前聞于光有曜古聖人言其旨密微箋注紛羅顛倒是非聞先生講論如客得歸卑讓肫肫出言孔揚今其灰矣誰嗣爲宗縣曰萬年原曰神禾高四尺者先生墓耶】

盧君墓銘【盧君東美　愈謂立曰子來宜也行不可一二舉且吾之生也後不與而祖接不得詳也其大者莫若衆所與觀所與衆寡兹可以審其德矣乃祖未出而處也天下大夫士以爲與古之夔皋者侔且可以爲相其德不既大矣乎講說周公孔子樂其道不樂從事于俗得所從不擇外內奮而起其進退既不合于義乎銘如是可以示于今與後也歟立拜手曰唯唯君祖子輿濮州濮陽令父同舒州望江令夫人之祖延宗鄆州司馬父進成鄜州洛交令男三人暢申易女三人皆嫁爲士人妻墓在河南緱氏縣梁國之原其年月日元和二年二月十日云】

大理評事胡君墓誌【胡之氏別於陳明允先河東人世勤固戴厥身籍文譜進連倫惟明允加武資力牛虎柔不持吏夏陽有施爲去平陽民思悲河東土河陸原宜兹人肖厚完五十七不足年孤兒啼死下官母弟証秩大夫摭君遺哭泣書友韓愈司馬徒作後銘系序初】

衞府君墓銘【嗟惟君篤所信要無有獘精神以棄餘賈于人脫外累自貴珍訊來世述墓文】

故相權公墓銘【權在商周世無不存滅楚徙秦嬴劉之間甘泉始侯以及安丘詆訶浮屠皇極之扶貞孝之生鳳鳥不至爵位豈多半途以稅壽考豈多四十而逝惟其不有以惠厥後是生相君爲朝德首行世祖之文世師之流連六官出入屏毗無黨無讐舉世莫疵人所憚爲公勇爲之其所競馳公絕不窺孰克知之德將在斯刻詩墓碑以永厥垂】

覃季子墓銘【覃季子其人生愛書貧甚尤介特不苟受施讀經傳言其說數家推太史公班固書下到今橫竪鈎貫又且數十家通爲書號覃子史纂又取鬻老管莊子思晏孟下到今其術自儒墨名法至于狗彘草木凡有益于世者爲子纂又百有若干家篤于聞不以仕爲事黜陟使取其書以氏名聞除太子校書某年月日殀永州祁陽縣某郷將死嘆曰寧有聞而窮乎將無聞而豐乎寧介而躓乎將溷而遂乎葬其郷後若干年柳先生來永州戚其文不大於世求其墓以石銘銘曰　困其獨豐其辱柳子厚】

善人白公墓銘【齒以德尊師以道存習俗以教遷惟仁人君子之所居若時雨然羽山之顏疵癘爲蠲媿心發之彥方學業復于譙玄禮所以祠郷長者而傳書先賢在昔兵屯河曲雄邊爰及公家乃誦乃絃身爲義方奉之周旋兩息蹁蹁起爲儒先岌彼熒臺火伏在泉振而鼓之有光屬天仲也銅章惠浹岐岍叔也奉璋入侍禁垣藹兮芝蘭之庭炯兮珠玉之淵州里趨風媚學躚躚至于餘波所及且孝弟而力田古有之種德欲深望歲百年有相之道理無空捐祿匪我榮殆以爲黨塾無窮之傳樂石有銘表公之阡異時配縣社之食尚有攷焉元遺山】

#### 〇墓誌銘式

裴君墓誌銘【裴爲顯姓入唐尤盛支分族離各爲大家惟公之系德隆位細日子曰孫厥聲世繼晉陽之色愉愉翼翼無外無私幼壯若一何壽之不遐而祿之不多謂必有後其又信然耶韓退之】

薛君墓誌銘【宦不遂歸譏于時身不得年又將尤誰世再絕而紹祭以不隳】

韋夫人墓誌銘【詩歌碩人爰敘宗親女子之事有以榮身夫人之先累公累卿有赫外祖相我唐明歸逢其良夫夫婦婦獨不與年而卒以夭實生五子一女之存銘于好辭以永於聞】

李公墓誌銘【高其上而坎其中以爲公之官奈何乎公】

房君墓誌銘【有位有年有弟有子從先人葬是謂受祉】

石公墓誌銘【生之艱成之又艱若有以爲而止於斯】

韋公墓誌銘【武陽受業始于太師以官讓兄自待不疑勤于紫閣取益以卑可謂有源卒用無疵慊慊爲人矯矯爲官爰及江西功德具完名聲之下獨處爲難辯而益明仇者所歎碑于墓前維昭美故納銘墓中以識公墓】

畢君墓誌銘【上古愛民爲官求人苟可以任位加其身其後喜權人自求官退而緩者身後人先故廣平灰節而子不荷其澤王屋謹廉而神不福其謙鳴呼天與人苟無傷其穴與墳】

盧丞墓誌銘【宏農諱懷仁沂諱璬襄陽諱某今年實元和六年】

苗君墓誌銘【有行以爲本有文以爲華恭以事其職而勤以嗣其家位卑而無年吁其奈何】

孔君墓誌銘【允義孔君兹惟其藏更千萬年無敢壞傷】

杜君墓誌銘【杜氏大家世有顯人承繼緜緜以及公身始爲進士乃篤朋友及作大官克施克守纂辭奮筆渙若不思公牒盈前笑語指麾祿以給求食以會同不畜不牧庫廐虛空事在於人日遠曰忘何以傳之刻此銘章】

盧渾墓誌銘【前汝父母右汝兄汝從之居視汝如生遷汝居兮日月之良汝居孔固兮後無有殃如不信兮視此銘章】

息國夫人墓誌銘【男主外事治不爲易施於其家難甚吏治又况公侯族大而貴夫人是專厥聲惟懿昔在貞元有錫自天啓封備服以疇時勛婉婉夫人有籍官門克承其後以嫁以婚隨葬東土在河之陽遥望公墳而不同藏】

王君墓誌銘【鼎也不可以柱車馬也不可使守閭佩玉長裾不利走趨祗繫其逢不係巧愚不諧其須有銜不祛鑽石埋辭以列幽墟】

扶風郡夫人墓誌銘【隂幽坤從維德之恒出爲辨強乃匪婦能淑哉夫人夙有多譽來嬪大家不介母父有事賓祭酒食祗飭協于尊章畏我侍側及嗣內事亦莫有施齊其躬心小大順之夫先其歸其室有丘合葬有銘壺彝是收】

李君墓誌銘【不贏其躬以尚其後人】

乳母墓誌銘【乳母李徐州人號正真入韓氏乳其兒愈愈生未再周月孤失怙恃李憐不忍棄去視保益謹遂老韓氏及見所乳兒愈舉進士第歷佐汴徐軍入朝爲御史國子博士尚書都官員外郎河南令娶婦生二男五女時節慶賀輒率婦孫列拜進壽年六十四元和六年三月十八日疾卒卒三日葬河南縣北十五里愈率婦孫視窆封且刻其語于石納諸墓爲銘】

盧太醫墓誌銘【岐黃聖學炳如日星苟非其人道不虛行惟尚藥公有得內經探病之源起妔而生爲醫作鏡底裏洞明道風既扇取重漢廷陽報沓來壽考康寧翛然坐逝歸神太淸大河安流扶衞厥靈扁鵲湯隂實魏大名遥遥華胄復起魏京古今世業前後家聲遺書具在永爲世程元遺山】

張君墓誌銘【履潔修體柔嘉內美充福不遐哀哀蒼天孰使然耶天耶人耶其父母耶從容以思其得之耶茁其芽鬱其華其實孔多父播而子穫穰穰滿家故曰其源濫觴其流江河淵兮其未涯不有以浚之其末奈何然則古所謂不于其躬必于其子孫者尚信然耶尚信然耶】

#### 〇墓碣式

河中府法曹張君墓碣銘【已見銘式】

蘧然子墓碣銘【蘧然子諱滋字濟甫姓趙氏本出馮翊其大父天會貞元間來爲汴梁户籍判官卒官下妻子不能歸遂爲汴人父諱靑字漢卿蘧然子三男長某次某兵亂中所失小子尚幼二女次即孟卿所娶者蘧然子春秋五十有九以病終權葬于東平沂州門之外若干步庚子歲除日予實銘之其銘曰　積之之深守之之堅傳人之所不傳兼人之所獨專自抜泥塗如蛻而仙文以表之慰彼下泉顧雖愛我豈以一言而敢私焉元遺山】

張遵古墓碣銘【茫茫之原纍纍之阡行人而歸何千萬年有子而傳孰不欲揚其先今君獨然修德則人而死而不亡則天吾是以知其人之賢】

#### 〇墓甎銘

下殤女子墓甎銘【孰致也而生孰召也而殞焉從而來焉往而止魂氣無不之也骨肉歸復于此柳子厚】

小姪女墓甎銘【字爲雅氏爲柳生甲申死已丑日十二月在九是日葬東岡首生而惠命則夭始也無今何有質之微當速朽銘兹瓦期永久】

#### 〇壙銘式

女挐壙銘【汝宗葬于是汝安歸之惟永寧韓退之】

金石例卷之四終

唐王居士甎墖之銘以居士歸佛故用彼家法以磚為墖而刻石焉此自彼例也

### 金石例卷之五　濟南潘昻霄景梁

#### 〇古墓表式

　　蔡致遠墓表　周景和墓表　周無晦墓表

　　李德元墓表　楊希節墓表　智氏夫人墓表

　　司馬夫人墓表　宋夫人墓表　呂氏夫人墓表

唐元夫墓表

#### 〇今墓表式

文通先生陸給事墓表【郡人陸先生質以其師友天水啖助洎趙匡能知聖人之旨故春秋之言及是而光明使庸人小童皆可積學以入聖人之道傳聖人之教是其德豈不侈大矣哉先生字某既讀書得制作之本而獲其師友於是合古今散同異聯之以言累之以文蓋講道者廿年書而志之者又十餘年其事大備爲春秋集註十篇辯疑七篇微旨二篇用是爲天子爭臣尚書郎國子博士給事中皇太子侍讀皆得其道剌二州守人知仁永貞年侍東官言其所學爲古君臣圖以獻而道達乎上是歲嗣天子踐祚而理尊優師儒先生以疾聞臨問加禮某月日終于京師某月曰葬于某郡某里將葬以先生爲能文聖人之書通于後世遂相與諡曰文通先生後若干祀有學其書者過其墓哀其道之所由乃作石以表碣柳子厚】

殿中侍御史柳公墓表【唐貞元十二年二月庚寅葬我殿中侍御史河東柳公于萬年縣之少陵原公諱某字某邑居于虞郷曾王父某官王父某官皇考某官奕世餘慶叢而未稔濟德流祉其後宜大秀而不實爲善者惑嗚呼哀哉故友諸生宗人外姻號慟會葬哀禮咸申克窆享堂掩坎廣輪顧盻無依徘徊增哀願勒休聲延垂後賢於是汝南周公巢等相與琢石書德用圖不朽文曰抱元淳稟粹和既強毅又柔嘉登儀曹耀文章司學徒儒風揚自渭北佐朔方戎政閑黔首康冠惠文垂衣裳才不施天范苾刋樂石篆遺德延休烈垂憲則于萬年長無極】

朝列大夫張公墓表【公諱公著字庭俊姓張氏初名宁以夢兆改焉世爲太原陽曲人曾大父某知宋將亂隱居不仕大父祐好讀書尤長于術數卜葬東山之大石谷自言却後三十年吾宗當有文達者已而果然考諱某資稟寬緩輕財好施以詩書棋酒自適後因公貴封朝列大夫生三子公其季也先大夫履正奉公惟義所在死生禍福無所顧藉天下大夫士飽聞而厭道之果得掛名表誌自託不腐郷里晚生預有榮焉敢不唯命是聽乃退而論次之而系之以銘銘曰　平易而仁卓魯之近民發奸擊強趙張三王之所以神此在公爲一節固已無望于時之人若夫確固而不移質直而無文直前徑行唯義所存有言責則致其忠有官守則致其身名節凜然獨爲不二心之臣聞公之風益知鄙夫之不可以事君元遺山】

御史張君墓表【謹按中奉大夫故治書侍御史守申州剌史張君諱汝明字子玉世家洨上曾大父靖大父彥皆潛德弗耀父恕用君貴贈中議大夫母程氏淸河郡太君君三歲喪父母程故衣冠家而有賢行力課君學君亦能自樹立如成人弱冠摧大安元年經義進士第君資稟厚重與人交敦仁義平居恂恂似不能言及當官而行剛介有守論議純正人不能奪仕宦三十年家無餘資其他尚多可稱弗著著不爲窮達易節者銘曰　洨之洋洋思聖有堂禮樂衣別此爲之郷維御史君尤魯士之良沉潛而剛耆艾而敦龐可以爲公卿大臣訓于四方昔往矣秉筆帝傍藹然粹溫如珪如璋今來斯微服裹糧衡門棲遲詠歌虞唐謂其逢也耶茫乎及夜舟之藏其不逢也耶泰焉如晚節之昌抱明月而長終懷舊俗而不忘在君爲樂天而識者涕滂林深而蘭芳風雨如晦而雞鳴有常世無良史久矣孰爲發幽潛之光】

司農丞康君墓表【君諱錫字伯祿姓康氏世爲寧晉人中崇慶二年進士第釋褐櫟陽簿警巡判官辟彭原令入爲尚書省掾考滿遷開封府判官尋拜監察御史言宰相侯摯師安石非相材提點近侍局宗室安石聲勢熖熖公門請托不可使久在禁近朝議偉之選授右司都事遷京南路大司農丞破上蔡諸縣羣不逞把持之黨彈種人以髒汙尤狼籍者五六輩宰相有不說者云康錫不欲吾種人在仕路耶因以飛語中之出爲河中府治中充行尚書六部郎中城陷投水灰時年四十八陽曲令周君墓表君諱鼎字器之姓周氏世爲定襄人遷陽曲令權河東北路轉運司户籍判官帥府檢察又明年雁門破兵勢駸駸而南郷曲以太原不可保趣君弟獻臣就謀去就君爲獻臣言城不保必矣我臣子也尚欲逃烣乎獻臣欲挈君妻子以出君又不可曰吾守官于此而不以妻子自隨是懷二也吾弟往吾死于此矣乃與之泣別于北門之外是歲城陷沒于兵實興定二年九月六日也得壽三十有七官奉直大夫】

史邦直墓表【邦直諱元姓史氏世爲武陟人某年遷河內乃占籍焉遷管勾黃河漕運未幾河南破右丞仲德行臺徐州檄邦直守禦注授彭城令尋轉充觀察判官危急存亡之際多所建白仲德甚倚重之喪亂後間關東歸歲戊戌十二月廿有六日春秋五十有七以疾終于州之私第邦直爲人軀幹雄偉望之如羽人劍客而處事詳雅倉猝無失辭事母孝待故舊有終始身歿之日識者多嗟惜之】

御史孫公墓表【正大中內帑被盜所失皆慈聖官珠貝上怒甚公時爲監察御史被詔按其事而無迹可尋法官讞疑欲棄守者市公執奏緩之會赦得原汴民李氏女有姿色已許嫁矣首相白撒之輊恃勢奪婚且欲以爲妾夫家訴于官官畏狥不爲理遂訴于公公爲奏聞詔還已許八年親享太廟郕國夫人溫敦氏過廟門而不偃蓋公劾奏以爲失臣妾禮上不忍加姨母罪勅有司杖御者百仍罰俸以愧之舊制承天門非犒軍不登一日上無故登焉公奏人主不可示民不信上即日爲公犒軍庚寅辛卯以來雖軍出屢勝而亡徵已具危急存亡之際大夫士以自保爲幸或高蹈遠引脫屣世務或酣歌縱酒苟延歲月公獨正色立朝耿耿自信言事數十條藹然有承平之風公諱德秀字伯華其先涇州長武人大父皋遭靖康之亂流寓太原之文水因家焉】

曹徵君墓表【歲丙午秋九月日曹徵君子玉以疾終于襄陰之寓舍春秋七十有四嗚呼哀哉世豈復有敦龐耆艾之士如君者乎君諱珏姓曹氏子玉其字也君既老自號囂囂老人有卷瀾集三卷藏於家銘曰　仁信而篤誠寬博而和平以儒行概之衆善具并何負于人而不能百齡豈無百齡孰愈君之名城郭千年貞石有銘曰　是維子曹子之墓尚可以爲卿人之榮也】

善人白公墓表【公諱某字全道姓白氏公資稟聰悟而謹厚自持略通經史精究歷筭中年耽嗜佛書皆所成誦爲人敦信義樂施與一言所諾千金不易家人化之皆以賢行稱焉正大中累贈中大夫輕車都尉南陽郡伯兩夫人南陽郡太君維火山自太平興國中升爲軍雖有學校而肄業者無幾宣和末僅有上舍宋生歷大定明昌官學之盛然後公之二子擢巍科取美仕邦人築亭以榮郷名之屏山李君之純爲作記辭與事稱相爲不朽故公雖躬不受祀所以起其家與善化一郷者其利豈有既耶】

南峯先生墓表【先生諱豫字彥先姓呂氏懷州修武人祖道父珹皆力田爲業先生自成童知讀書既冠游學東州以易爲專門經明行修高出倫輩醇德先生王廣道特器重焉一時名士如秀容折安上濟陽王善長安陽苗景藩館陶段彥昌冠氏孫希賢田子發從之學者甚衆故家近太行五峯山因以爲號示不忘本也有易說若干卷】

施州房使君鄭夫人殯表【夫人之先出於周以鄭爲氏因初侯曾祖諱隨祖諱玠厥考諱絳咸垂休歸于房宗生九子左右黍稷祠春秋道順德嚴顯且裕宜壽而富今何謬永貞冬至前四日寓殯墳此非其北韓退之】

故宏農令柳府君墳前石表【少陵原柳氏之大墓唐貞元十九年某月日孤某奉其先府君洎夫人之喪祔于其位由新墓而南若干步曰高祖王父蘭州府君諱某字某之墓又東若干步曰曾祖王父邠州府君諱某之墓西若干步曰祖某王父司議郎府君諱某之墓咸異兆而相望昭穆之有位序壤樹之有豐殺皆如律令府君諱某字某由父任爲太廟齋郎更許昌陽武伊闕華原尉王屋丞汝隂令爲宏農二年推其誠心裕于其人年五十五建中二年某月日卒于官以其素廉家之蓄不足以充兇事遂殯于是邑柳子厚】

先侍御史府君神道表【嗚呼先君之墓仲父殿中君誌焉孤宗元不敢稱道先德然而無以昭于外者用敢悉取仲父之所陳而繁其辭刻兹石表先君諱鎮字某六代祖諱慶後魏侍中平齊公五代祖諱旦周中書侍郎濟隂公高祖諱楷隋剌齊房蘭廓四州曾伯祖諱奭字子燕唐中書令曾祖諱子夏徐州長史祖諱從裕滄州淸池令皇考諱察躬湖州德淸令世德廉孝颺於河滸士之稱家風者歸焉嗚呼宗元不謹先君之教以陷大禍幸而緩于奺既不克成先君之寵贈又無以寧太夫人之飲食天殛薦酷名在刑書不得手開享堂以奉安祔罪惡益大世無所容尚顧嗣續不敢即笏支綴氣息以嚴邦刑大懼祭祀之無主以忝盛德敢用特牲昭告神道號叫萬里以畢其辭云】

臨海弋公阡表【公諱潤字天澤姓弋氏系出臨海占籍汝州之梁縣者不知其幾昭穆矣大父整生二子長曰洪次曰海洪娶張氏二子曰祐曰福海娶酒氏公其所生子也弋氏自先世不異財公早孤能自樹立如成人事從兄祐殊恭遜祐嘗以事客內郷者廿年比還公殖產倍於舊祐歸求分居公謂祐言家所有皆父兄所積潤但謹守僅無損耗耳兄幸歸請悉主之潤得供指使足矣祐悔悟日吾弟忠敬如此我乃爲讒口所間慚恨無所及尚欲言分異耶乃更相友愛壬辰河南破公挈家避于西山山柵破公家亦被驅逐一卒見公稠人中請于主帥云此吾郷善士其縱遣之帥遣公舉家去是夜所俘悉阬之里社爲空公家獨全親舊嘆日爲善之報見之今日矣明年春郷郡遊騎徧滿公自度不能受辱乃自投水中得年若干實某年月日也元遺山】

#### 〇墳記式

韋夫人墳記【韋夫人終成都殯萬年遷柩渭南祔而不合大葬未利以俟禮也其族系如某人之誌堋用元和十四年月曰子某爲石刻而納諸壙柳子厚】

#### 〇誄式

衡州剌史東平呂君誄【維唐元和六年八月日衡州剌史東平呂君卒爰用十月廿四日藁葬于江陵之野嗚呼君有智勇孝仁惟其能可用康天下惟其志可用經百世不克而殀世亦無由知焉君由道州以陟爲衡州君之卒二州之人哭者逾月湖南人重社飲酒是月上戊不酒去樂會哭于神所而歸余居永州在二州中間其哀聲交於北南舟船之下上必呱呱然蓋嘗聞于古而觀于今也君所居官爲第三品宜得諡于太常余懼州史之逸其辭也私爲之誄以志其行其辭曰麟處魯郊其靈不施濯濯夫子故潔其儀冠仁服義干櫓書詩忠貞繼佩智勇承綦跨騰商周堯舜是師道不勝禍天固予欺鬼神不怒妖孽咸疑何付之德而奪其時嗚呼哀哉命姓惟呂勤唐以力輔寧萬邦受胙爾國惟師元聖周以降德世征五侯伊祖之則嗣濟厥武前書是式至於化光爰耀其特春秋之元儒者咸惑君達其道車焉孔直聖人有心由我而得敷施變化動無不克推理惟公舒文以翼宜于事業與古同極道不苟用資仕乃揚進于禮司奮藻含章决科聯中休問用張署讐百氏錯綜逾光超都諫列屢皂其囊帝殊爾能人服其智戎悔厥禍款邊求侍盛選邦良難乎始使君登御史贊命承事風動海壖皇威以致來總征賦甲兹郎吏制用經邦時推重器諸臣之復周官匪易漢課牋奏鮮云能備君自他曹載出其技筆削自任羣儒革議正郎司刑邦憲爲貳糾佞肅邪謟諛具畏遷理於道民服沐嘉恩疎若屔惕邇如遐實閉其閣而撫干家載其愉樂申以舞歌賦無吏廹威不刑加浩然順風從令無譁繇蠶外邑我繭盈車雜耕隣邦我黍之華既字其畜亦藝其麻鼛鼓斯屏人喜其多始富中教興良廢邪考績既成王用興嗟陟于嶽濱言進其律號呼南竭謳謡北溢欺吏悍民先聲如失逋租匿役歸誠自出兼并既息罷羸乃逸惟昔舉善盜奔于隣今我興仁化爲齊人惟昔富人或賑之粟今我厚生不竭而足邦思其弼人戴惟父善胡召災仁胡罹咎俾民伊怙而君不壽矯矯貪凌乃康乃茂嗚呼哀哉廩不餘食藏無積帛內厚族姻外賙賓客恒是懸磬逮兹易簀僮無兇服葬非舊陌嗚呼哀哉君昔與余講德討儒時中之奧希聖爲徒志存致君笑詠唐虞揭兹日月以耀羣愚疑生所怪怒起特殊齒舌嗷嗷雷動風驅良辰不偶卒與禍俱直道莫試嘉言罔敷佐王之器窮以郡符秩在三品宜諡王都諸生羣吏尚擁長圖故友咨懷累行陳摹是旌是告永永不渝嗚呼哀哉柳子厚】

虞鳴鶴誄【維某年月日前進士虞九皋字鳴鶴終于長安親仁里既克葬于高陽原二三友生皆至于墓哀其行之不昭于世追列遺懿求諸后土申薦嘉名實曰恭甫乃作誄曰吳虞之分爰宅上陽其後優游在越爲郷延詡輔漢恢定封疆東徙之賢時惟仲翔曰預日喜在晉克彰義篤斯文有苾其方秘書多能垂耀于唐洎于漢陽世德以昌毗贊尚父休徽用揚惟我先君並時翱翔洽主記室蔚其輝光實契伯仲永永不忘漢陽元子實紹其美傳襲儒風彪炳文史克恭以孝惟禮是履譽洽於郷論爲秀士百郡之選叢於京師昧沒騰籍乘凌蔽欺生之始至則奮其儀退默以謙人悅而隨名卿是挈先進咸推方出羣類振耀于時禍丁舅氏漂淪海沂捧訃號呼匍匐增悲喪有幼主禮或多違孰狥于名而不是思投袂就道乘艱若夷竭誠喪具申敬裳帷萬里來復祗祔于墓遽不凌節儉而有度由其溫恭守以貞固行道咨嗟觀禮興慕復從郷賦煥發其華克不再舉聞于邦家倚閭干里歡咏斯多姻族盈門載笑且歌君之不淑名立志沮慶歸其郷身終逆旅生死已間壽觴方舉賀書在途委骨歸土哀歡易地弔慶交户神胡不仁降此大苦嗚呼哀哉惟昔夏首羈貫相親通家修好講道爲隣既冠于阼思致其身升于司徒及爾繼年交歡二紀莫間斯言愉乎其和確爾其堅更爲砥礪咸去韋紘今則遽已吾其缺然嗚呼哀哉誄行謀諡惟古之道生而無位歿有其號惟是友生徘徊顧悼爰用壹惠幽明是告溫溫其恭惟德之經先民有作今也是旌嗚呼恭甫欽此嘉名】

#### 〇行狀式【惟韓退之董公行狀如式開書餘並疏始末于其下文體之異隨事詳酌焉】

故金紫光祿大夫檢校尚書左僕射同中書門下平章事兼汴州剌史充宣武軍節度副大使知節度事管內度支營田汴宋亳潁等州觀察處置等使上柱國隴西郡開國公贈太傅董公行狀

　　　曾祖仁琬皇任梁州博士

　　　祖大禮皇贈右散騎常侍

　　　父伯良皇贈尚書左僕射

　公諱晉字混成河中虞郷萬歲里人階累升爲金紫光祿大夫勛累升爲上柱國爵累升爲隴西郡開國公娶南陽張氏夫人後娶京兆韋氏夫人皆先公終四子全道溪全素澥全道全素皆上所賜名全道爲秘書省著作郎溪爲秘書省秘書郎全素爲大理評事澥爲太常寺太祝皆善士有學行謹具歷官行事狀伏請牒考功并牒太常議所諡牒史館請垂編錄謹狀

　貞元十五年五月十八日故吏前汴宋亳潁等州觀察推官將仕郎試秘書省校書郎韓愈狀

唐故贈絳州剌史馬府君行狀【君諱某字某其先爲嬴姓當周之衰處晉爲趙氏晉亡而趙氏爲諸侯其後益大與齊楚韓魏燕爲六國俱稱王其別子趙奢當趙時破秦軍閼與有功號馬服君子孫由是以馬爲氏拜太僕少卿疾病一年貞元十八年七月廿五日終于家凡年四十有五其弟少府監暢上印綬求追贈贈絳州刺史布帛百疋夫人滎陽鄭氏王屋縣令况之女有賢行侍君疾逾年不下堂食菜飲水藥物必自擇將進輒先嘗方書本草恒置左右子男二人赦前左衞倉曹參軍敭右淸道率府胄曹參軍女子二人在室雖皆幼侍疾居喪如成人愈既世通家詳聞其世系事業今葬有期日從少府請掇其大者爲行狀託立言之君子而圖其不朽焉】

故銀靑光祿大夫右散騎常侍輕車都尉宜城縣開國伯柳公行狀【如韓退之式但多開州縣郷里姓名并年耳曾祖善才皇荊王侍讀祖尚素皇潤州曲阿縣令父慶休皇渤海郡縣丞贈蔡州剌史工部尚書汝州梁縣梁城郷思義里柳渾年七十四狀　公字惟深其先河東人夫其子恭父慈善行也拊循制理能政也直廉潔靜儉德也拒疑獨斷明識也冐危以捍牧圉大節也犯顏以陳訏謨至忠也有一于此尚宜旌褒矧兹備體焉可以已固當飾以榮號章示後來而故吏遺孤淪寓遐壤久稽彝典罪在宗屬敢用評隲舊行敷贊遺風若乃揚孔氏褒貶之文舉周公懲勸之法徵于誄諡則有司存謹狀】

故秘書少監陳公行狀【五代祖某陳宜都王曾祖某皇會稽郡司馬祖某皇晉陵郡司功參軍父某皇右補闕翰林學士贈秘書少監某州某縣某郷某里陳京年若干狀　公姓陳氏自潁川來隸京兆萬年胄貴里諱京既冠字曰慶復舉進士爲太子正字咸陽尉太常博士左補闕尚書膳部考功員外郎司封郎中給事中秘書少監自考功以來凡四命爲集賢學士德宗登遐公病痼輿曳就位備哀敬之節由是滋甚遂以所居官致仕貞元廿一年四月廿五日終于安邑里夫其忠烈之褒也相府之有誡也太廟之東向也昭陵之不更其故也官守之不可奪也立言之不可誣也利之不苟就也害之不苟去也其忠類朱雲其孝類頴考叔其廉類公儀休而又文以文之學以輔之而天子以爲之知既得其道又得其時而不爲公卿者病也故議者咸惜其始而哀其終焉公之喪凡五十四日而夫人又歿毀也夫人之父曰偕司農卿祖曰某贈太子太保某故集賢吏也得公之遺事于其家書而授公之友以誌公之墓謹狀永貞元年八月五日尚書禮部員外郎柳宗元狀】

韓昌黎先生行狀【李翱前式大抵相類故止附見其目當意推之後倣此】

吏部侍郎沈公行狀【杜牧之】

御史大夫淸河公崔公行狀

國子祭酒韓洄行狀【權載之】

宣州觀察使王凝行狀【司空表聖】

尚書部侍郎蔡公行狀【歐陽永叔】

司封員外郎許公行狀

歐陽文忠公行狀【吳充】

司馬溫公行狀【蘇子瞻】

#### 〇論行狀語錄

朱子語錄云韓文千變萬化無心變歐陽有心變杜祁公墓誌一件未了又說一件韓董晉行狀尚稍長權德輿作宰相神道碑只一板許歐蘇便長了

#### 〇名號稱呼類

大行【李善文選註周書曰諡者行之跡是以大行受大名細行受細名風俗通曰皇帝新崩未有定諡故總其名曰大行皇帝】

禮記曰天子死曰崩諸侯曰薨大夫曰卒士曰不祿庶人曰死【註異死名者爲人褻其無知若猶不同然也自上顛壞曰崩薨顛壞之聲卒終也不祿不終其祿从之言澌也精神澌盡也】

禮記曰天王崩告喪曰天王登假措之廟立之主曰帝【假音遐　莊子其亦登假三年而形遯　辨證楚辭遠遊云載營魄而登霞兮掩浮雲而上征朱氏註曰霞與遐同猶曰適遠云爾曲禮告喪之辭乃又借以爲死之美稱莊子作登假蓋亦此例但此篇註者遂解爲赤黃之氣釋莊音又讀假爲格而訓至焉則其誤愈遠矣】

禮記曰壽考曰卒短折曰不祿【注祿謂有德行任爲大夫士而不爲者老而烣從大夫之稱少而殀從士之稱】

王父曰皇祖考王母曰皇祖妣父曰皇考母曰皇妣夫曰皇辟生曰父曰母曰妻死曰考妣曰嬪

韓魏公祭式元遺山記其大略姑錄之古人書曾祖皇祖皇考魏公易皇以顯字顯曾祖顯曾祖妣顯祖顯祖妣顯考顯妣妻先亡曰顯嬪妻祭夫曰顯辟穆甫兄弟曰顯穆甫

諸三品官以上職事官身故者若係親賢勛舊皆有司錄奏取旨贈官【官職未至而特旨追贈者不拘此限】

諸諡職事以上三品散官二品以上從吏部勘當善惡仍下所屬追取行狀關移禮部呈省聞奏若有旨議諡即下太常寺擬諡訖申省議定奏聞【如有司不以時降行亦許本家陳請】其官職未至而德行超異者特旨議之人亦准此

古金石例云南京赤倉高太皇祖塋作昭穆葬小兒子死共葬一處謂之學堂小女共葬一處謂之繡堂別有乳母墳師友墳師友墳以葬門客等

#### 〇時忌字樣類

古金石例云不敢稱皇字與隧字

#### 〇書碑額例

真字八分書謂之題額篆字則云篆額今略舉一二式附于後并撰書建立附

夫子廟堂記

　駕部郎中程浩撰

　朝議郎判尚書武部員外郎瑯琊顏真卿書

　朝散大夫檢校尚書都官郎中東海徐浩篆額

　唐天寳十一載歲次壬辰四月乙丑朔廿二日丙戌建【在記後】

重修蜀先主廟碑

　儒林郎前鄭州防禦判官提舉學校常平倉事武騎尉賜緋魚袋王庭筠撰書篆

柳州羅池廟碑

　尚書吏部侍郎賜紫金魚袋韓愈撰

　中書舍人史館修撰賜紫金魚袋沈傳師書

　朝議郎桂管觀察大使試太常寺協律郎上柱國陳曾篆額【此與建立俱在碑後】

　長慶二年正月十一日桂管都防禦先鋒兵馬

　使朝散大夫試左衞長史孫季雄建立

#### 〇書碑陽例

蘇子瞻韓文公廟碑小字本後云軾再啓【題于後】

#### 〇書碑隂例

後周尉遲迥碑在相下刻云蔡有隣書并陰又寳刻叢編云漢劉熊碑亦有碑隂

#### 〇僧碑

論僧碑宜書不宜書【柳子厚大明和尚碑隂凡葬大浮圖無竁穴其用于碑不宜然昔之公室禮得用碑以葬其後子孫因宜不去遂銘德行用圖久于世及秦刻山石號其功德亦謂之碑而其用遂行然則雖浮圖亦宜也凡葬大浮圖其徒廣則能爲碑晉宋尚法故爲碑者多法梁尚禪故碑多禪法不周施禪不大行而律存焉故近世碑多律凡葬大浮圖未嘗有比北尼主碑事今惟無染實來涕泪以求其志益堅又能言其師他德尤備故書之碑陰宋景文筆記論僧碑不宜書】

#### 〇論碑文合書不合書

歐陽永叔陳文惠公神道碑【公諱堯佐前娶曰杞國夫人宋氏後娶曰沂國夫人王氏子男十人長曰述古秦公三子長日堯娶爲樞密使同中書門下平章事季曰堯咨爲武信軍節度使皆舉進士第一人及第三子已貴秦公尚無恙每賓客至其家公及伯季侍立左右坐客蹙蹜不安求去秦公笑曰此兒子輩耳故天下皆以秦公教子爲法而以陳氏世家爲榮公之孫四十人曾孫二人合伯季之後若子若孫若曾孫六十有八人女若孫曾五十有四人而仕于朝者多以材稱于時嗚呼可謂盛矣其文如此皆所宜書者故備列之云】

齊人曹元野云濟南李昌道作李千户先塋碑其間不書李千戶之妻某氏只寫子幾人其妻怒元野添上說知昌道公言不可書爲婦人未終如何敢書婦人此是前輩所傳如此

#### 〇書銘陰例

唐相國房公德銘之隂【房琯也天子之三公稱公王者之後稱公諸侯之入爲王卿士亦曰公有土封其臣稱之曰公尊其道而師之稱曰公楚之僣凡爲縣者皆曰公古之人通謂年之長者曰公唐之大臣以姓配公最著者曰房公房公相玄宗有勞于蜀人咸服其節相肅宗作訓于岐人咸尊其道惟正直慈愛以成于德用是進退所居而事理辯所去而人哀號理袁人袁人不勝其懷爲文士趙郡李華銘公之德亂故不克立今剌史太原王涯嘉公之道猶在乎人人不忘公之道爲之刻石王公嘗以機密匡天子于禁中遵公之道刺于我邦承公之理又能尊公之德起遺文以昭前烈則其入爲卿士三公也孰曰不宜吾懼其去我也遽願書于銘之陰用永表于邦之良政柳子厚】

金石例卷之五終

大抵碑陰之刻多附書他人漢碑多門孫故吏柳子則記先友此則以王涯能繼房公之理而為之刻石故亦附驥之意爾

漢碑有附記其子弟及他人事行者此不可以一律盡之

### 金石例卷之六　濟南潘昻霄景梁

#### 〇韓文公銘誌括例

自宦業俊偉者敘起而以世系妻子居後

　朝散大夫贈司勛員外郎孔君墓誌銘　廿六卷

自急流勇退者敘起次履歷家世而以死葬居後

　正議大夫尚書左丞孔公墓誌銘　卅三卷

自事實敘起次履歷家世子女而以葬年月居後

　考功員外郎盧君墓銘　廿四卷

先敘姓字三代次履歷而以妻子居後

　崔評事墓銘　卅四卷

　淸邊郡王楊燕奇碑文　廿四卷

　河南少尹裴君墓誌銘　廿四卷

　國子助教薛君墓誌銘　廿四卷

　江西觀察使韋公墓誌銘　廿五卷

　國子司業竇公墓誌銘　卅三卷

　太原府參軍苗君墓誌銘　卅五卷

　淸河郡公房公墓誌銘　廿七卷

　銀靑光祿大夫贈工部尚書太原王公神道碑　廿七卷

　殿中侍御史李君墓誌銘　廿八卷

　朝散大夫商州剌史除名徙封州董府君墓誌　廿九卷

　秘書少監贈絳州刺史獨孤府君墓誌銘　廿九卷

　檢校尚書左僕射統軍劉君墓誌銘　　廿九卷

　監察御史衞府君墓銘　卅卷

　河南令張君墓誌銘　卅卷

　鳳翔隴州節度使李公墓誌銘　卅卷

　江南觀察使中大夫洪州刺史中丞贈常侍太原王公神道碑銘　卅一卷

　司徒侍中中書令贈太尉許國韓公神道碑銘　卅三卷

先敘家世

　興元少尹房君墓誌銘　廿五卷

　集賢校理石君墓誌銘　廿五卷

　河南府王屋縣尉畢君墓誌銘　廿五卷

　中散大夫河南尹杜君墓誌銘　廿六卷

　銀靑光祿大夫襄陽郡王平陽路公神道碑銘　廿六卷

　故相權公墓銘　卅卷

　柳子厚墓誌銘　卅二卷

　昭武校尉守左金吾衞將軍李公墓誌銘　卅二卷

　朝散大夫尚書庫部郎中鄭君墓誌銘　卅二卷

　朝散大夫越州剌史薛公墓誌銘　　卅二卷

　中大夫陜府左司馬李公墓誌銘　卅四卷

　虢州司户韓府君墓誌銘　卅五卷

　韓滂墓誌銘　卅五卷

不書家世而書履歷

　李元賓墓銘　廿四卷

不書家世履歷而言丹砂之害

　大學博士李君墓誌銘　卅四卷

先敘死年月起

　施先生墓銘　廿四卷

　登封縣尉盧殷墓誌銘　廿五卷

先敘死者葬地

　河東觀察鄭公神道碑文　廿六卷

先敘姓名履歷而以三代妻子居後

　試大理評事王君墓誌銘　廿八卷

　江南觀察贈常侍太原王公墓誌銘　卅三卷

　幽州節度判官贈給事中張君徹墓誌銘　卅四卷

無履歷可敘者

　處士盧君墓誌銘　卅四卷

　韓滂墓誌　卅五卷

　考功員外郎盧君墓銘　廿四卷

僅有初筮可書者

　李元賓墓銘　廿四卷

　登封縣尉盧殷墓誌銘　卅五卷

　河南王屋縣尉畢君墓誌銘　廿五卷

　虢州司户韓府君　廿五卷

　墓誌銘廿五卷

敘文辭之盛者

　施先生墓銘　廿四卷

　貞曜先生孟郊墓誌　廿九卷

　南陽樊紹述宗師墓誌銘　卅四卷

自賜廟敘起

　烏氏廟碑銘　廿六卷

　魏博節度觀察使沂國田公先廟碑銘　廿六卷

自乞銘敘起

　河南少尹李公墓誌銘　廿五卷

　袁氏先廟碑　廿七卷

　貞曜先生孟郊墓誌　廿九卷

　庫部員外郎張府君墓誌銘　廿九卷

　中散大夫少府監胡良公墓神道碑　卅卷

有誌無銘

　登封縣尉盧殷墓誌銘　廿五卷

　襄陽盧丞墓誌銘　廿五卷

　河中府法曹張君墓碣銘　廿五卷

　殿中少監馬君墓誌　卅三卷

　貝州司法參軍李君墓誌銘　卅四卷

　太學博士李君墓誌　卅四卷

述其妻子之辭　朱子謂別是一體此文之變

　襄陽盧丞墓誌　廿五卷

　河中府法曹張君墓碣銘　廿五卷

　虞部員外郎張府君墓誌　廿九卷

　殿中少監馬君墓誌　卅三卷

　貝州司法參軍李君墓誌　卅四卷【法揚子雲造語　洪氏云朱子謂用字奇古】

　曹成王碑　廿八卷【王臨川以爲銘之奇者】

　試大理評事王君適墓誌　廿八卷

　故幽州節度判官贈給事中淸河張君墓誌　卅四卷【樓迂齋所取者】

　殿中少監馬君墓誌　卅三卷

　唐故河中府法曹張君墓誌　廿五卷

賜廟碑體

　烏氏廟碑銘　廿六卷

　魏博節度觀察使沂國田公先廟碑銘　廿六卷

　袁氏先廟碑　廿七卷

郡王碑體

　淸邊郡王楊燕奇碑　廿四卷

　曹成王碑　廿八卷

　銀靑光祿大夫襄陽郡王平陽路公碑　廿六卷

公相銘誌體

　檢校尚書左僕射統軍劉公墓誌銘　廿九卷

　故相權公墓銘　卅卷

　淸河郡公房公墓碣銘　廿九卷

　司徒兼侍中中書令贈太尉許國韓公神道碑銘　卅二卷

　銀靑光祿大夫贈工部尚書太原郡公王公神道碑　廿七卷

節度觀察剌史誌銘碣

　河東節度觀察使滎陽鄭公神道碑　廿六卷

　鳳翔隴州節度使李公墓誌銘　卅卷

　魏博節度觀察使沂國田公先廟碑銘　廿六卷

　江南西道觀察使贈左散騎常侍太原王公神道碑　卅一卷又誌銘　卅三卷

　朝散大夫商州剌史除名董府君墓誌　廿九卷

　秘書少監贈絳州剌史獨孤府君墓誌銘　廿九卷

　朝散大夫越州剌史薛公墓誌銘　卅二卷

御史卿監郎官墓誌　博士附

　殿中侍御史李君墓誌　廿八卷

　監察御史衞府君墓銘　卅卷

　正義大夫尚書左丞孔公戣墓誌　卅三卷

　國子司業竇公牟墓誌　卅三卷

　中散大夫少府監胡良公墓神道碑　卅卷

　殿中少監馬君墓誌　卅三卷

　考功員外盧君墓銘　卅四卷

　朝散大夫贈司勛員外郎孔君墓誌　廿六卷

　虞部員外郎張府君墓誌　廿九卷

　朝散大夫尚書庫部郎中鄭君墓誌　卅二卷

　太學博士李君干墓誌　卅四卷

　崔評事墓誌　廿四卷

　大理評事王君墓誌　廿八卷

　集賢院校理石君墓誌　卅五卷

　國子助教河東薛君墓誌　廿四卷

州縣官誌銘

　中散大夫陜府左司馬李公墓誌　卅四卷

　中散大夫河南尹杜君墓誌　廿六卷

　柳子厚墓誌　卅二卷

　河南少尹裴君墓誌　廿四卷

　河南少尹李公墓誌　卅五卷

　興元少尹房君墓誌　廿五卷

　幽州節度判官贈給事中淸河張君徹墓誌　卅四卷

　太原府參軍苗君墓誌　廿五卷

　貝州司法參軍李君墓誌　卅四卷

　虢州司户韓府君墓誌　卅五卷

　貞曜先生墓誌　廿九卷

　河南令張君墓誌　卅卷

　襄陽盧丞墓誌　廿五卷

處士誌銘

　處士盧君墓誌　卅四卷

幼殤誌銘

　盧渾墓誌　卅五卷

　韓滂墓誌　卅五卷

金石例卷之六終

### 金石例卷之七　濟南潘昻霄景梁

#### 〇韓文公銘誌括例

宗族婣黨稱呼例

書上代例

　其十一世祖【殿中侍御史李君誌】

　其上祖【朝散大夫越州剌史薛公誌】

　七世祖【柳子厚誌】

　六代祖【國子司業竇公誌】

　五世祖【江西觀察韋公誌】

　四世祖【朝散大夫越州剌史薛公誌】

書曾祖例

　曾大父【崔評事誌裴少尹誌劉統軍等誌】

　曾祖【少尹房公誌尚書左丞孔公誌】

　大王父【淸河郡房公誌】

書曾伯叔祖例

　曾伯祖【柳子厚誌】

書祖例

　大父【崔評事誌裴少尹誌劉統軍等誌】

　祖【房少尹誌孔左丞誌】

　王父【淸河郡公誌】

書父例

　父【崔評事誌裴少尹誌劉統軍誌】

　皇考【正議大夫孔左丞誌】

　烈考【淸邊郡王楊燕奇碑】

書母例

　父娶河南獨孤氏女【生二子君其季也朝散大夫庫部鄭君誌】

　公之父娶郷邑劉氏女【生公是爲齊國太夫人司徒韓侍中碑】

　父娶裴氏女【貞曜先生誌】

　父娶陳留太守薛江童女【殿中侍御史李君誌】

　母曰太原縣君【虞部員外張府君誌】

　母夫人燉煌張氏【河南少尹李公誌】

　公先妣渤海李氏【贈渤海郡太君觀察太原王】

公誌

書伯叔例

　世父　伯父也

　四門博士周况妻韓氏誌註儀禮喪服篇有族曾祖父者曾祖之兄弟也其子爲族祖父其孫爲族父其曾孫爲族兄弟有從祖祖父者祖父之兄弟也其子爲從祖父其孫爲從祖兄弟有世父叔父者父之兄弟也其子爲從父兄弟今韓公于開封及虢州皆爲從父弟矣于開封之女則公當爲從祖父也叔父告于叔殳襄陽郡王路公碑

書伯叔母例

　世母　伯母也

書兄弟姊妹例

　母兄【君母兄戣某官孔員外誌公之母兄太常博士河南少尹杜君誌母兄戢某官除名人董府君誌】

　歸宗之妹【育幼弟與歸宗之妹處士盧君誌】

　族弟【因其族弟以來請銘襄陽郡王路公碑】

書姊妹夫例

　姊壻【銀靑光祿王公誌】

　妺壻【愈于處士妹壻也盧處士誌】

書妻例

　妻彭城人【河中府法曹張公誌】

　公之配【彭城劉氏夫人少尹李公誌】

　夫人【秘書少監獨孤府君誌】

　公娶淸河崔氏女【故相權公誌】

　公娶其舅女【觀察太原王公誌】

書子男例

　能子【是真能子矣襄陽盧丞誌】

　爲後子【仁本爲後子獨存觀察鄭公誌】

書女壻例

　長女壻【次女壻觀察太原王公誌】

　季女壻【其李女壻韓愈爲之誌盧府君夫人苒氏誌】

書舅姑例

　姑氏【母抱之置之姑氏以去中大夫陜府司馬李公誌】

　尊章【協于尊章扶風郡夫人誌】

書外家例

　外高王父　外王父【自外高王父至外王父銀靑光祿大夫王公誌】

　舅氏【少依舅氏讀書習騎射司徒韓侍中誌】

　夫人之兄【生公是爲齊國太夫人夫人之兄曰司徒同上】

　舅弟【葬子厚于萬年之墓者舅弟盧遵】

職名例

有出身必書例

　大父含液舉進士第官卒河南法曹【參軍苒君誌】

　父倚舉進士天寳之亂隱居而終【崔評事誌】

　皇考諱郇以儒學進官至侍御史【河南令張君誌】

　父宰臣用進士卒官平陽冀氏令贈潭州大都督【中散大夫少府監胡公神道碑】

　初干以進士爲鄂州從事【太學博士李君干誌】

　道古進士司門郎剌利隨唐睦徵爲少宗正兼御史中丞以節度督默中朝京師改命觀察鄂岳蘄沔安黃【曹成王碑】

　公一兄三弟常羣庠鞏　常進士水部員外郎朗夔江撫四州剌史羣以處士徵自吏部郎中拜御史中丞出帥黔容以卒庠三佐大府自奉先令爲登州剌史鞏亦進士以御史佐淄靑府皆有材名【國子司業竇公誌】

　有子曰寘明經及第嗣其家業【江西觀察韋公誌】

　有子男七人初哲貞宏泰復洄初進士及第哲文學俱善其餘幼也【觀察贈常侍太原王公誌】

內職必書例

　公曾祖諱玄靜尚書膳部郎中歷資簡涇隰四州剌史【興元少尹房公誌】

　大父某爲刑部侍郎出剌徐相州【崔平事誌】

　大父曠御史中丞京畿採訪使【河南少尹裴君誌】

　大父利貞有名享宗世爲御史中丞舉彈無所避由是出爲陳留守領河南道採訪處置使【河南令張君誌】

書除授例

　某年拜越州剌史【注或作元和十二年正月廿二日方氏云前已云元和四年此不當復出年號他銘亦無書除授曰月者剌史薛公誌】

家世例

書三代例

　曾大父知道仕至大理司直大父玄同爲刑部侍郎出剌徐相州父倚舉進士【崔評事誌】

　曾大父元簡大理正大父曠御史中丞京畿採訪使父虬以有氣略敢諫諍爲諫議大夫引正大疑有寵代宗朝屢辭官不肯拜卒贈工部尚書【河南少尹裴君誌】

　公曾祖諱享靜尚書膳部郎中歷資簡涇隰四州剌史太尉之叔父也祖諱肱爲虢州司馬父諱巒都水使者皆名能守家法【房少尹誌】

　後七世至行褒官至易州剌史于君爲曾祖易州生婺州金華令諱懷一卒葬洛陽北山金華生君之考諱平爲太子家令葬金華墓東而尚書水部郎劉復爲之銘【集賢院校理石君誌】

　其大王父融王父琯仍父子爲宰相融相天后事遠不大傳琯相享宗肅宗處艱難中與道進退薨贈太尉流聲於兹父乘仕至秘書少監贈太子詹事【淸河郡公房公誌】

　曾大父諱承慶朔州剌史大父巨敖好讀老子莊周書爲太原晉陽令再世宦北方樂其土俗遂著籍太原之陽曲曰自我爲此邑人可也何必彭城父訟贈右散騎常侍【劉統軍誌】

不書三代例

　登封縣尉盧殷誌【並不書三代】

　太學博士李君干誌【並不書三代】

歷書世系例

　公諱郱字某雍王繪之後王孫道明唐初以屬封淮陽王又追王其祖父曰雍王長平王淮陽生景融景融親益疎不王生務該務該生思一思一生岌比四世官不過縣令州佐然益讀書爲行爲士大夫家岌爲蜀州晉原尉生公未晬以卒【陜府左司馬李公誌】

書三代及其兄例

　曾祖曰希莊撫州剌史贈大理卿祖曰元暉果州流溪縣丞贈左散騎常侍父曰播尚書禮部侍郎侍郎命君後兄據據爲尚書水部郎中贈給事中【國子助教河東薛君誌】

書三代不名而及其女兄與甥【以外戚故書】

　莊憲皇太后之弟今天子之舅太師之子太尉之孫司徒之曾【孫銀靑光祿大夫太原王公神道碑】

不書曾祖而書六代祖及祖及父例

　六代祖敬遠嘗封西河公大父同昌司馬比四代仍襲爵名同昌諱胤生皇考諱叔向官至左拾遺溧水令贈工部尚書尚書于大歷初名能爲詩文【國子司業竇公誌】

不書曾祖而書祖書父例

　祖曰旭袁州宜春尉父曰婼豪州定遠丞【施先生誌】

　祖子輿濮州濮陽令父同舒州望江令【考功員外盧君誌】

　大父知古祁州司倉烈考文誨天寳中實爲平盧衙前兵馬使位至特進檢校太子賓客封宏農郡開國伯世掌諸蕃互市恩信著明夷人慕之【淸邊郡王楊燕奇碑】

　祖某某官贈某官父某某官贈某官【朝散大夫贈司勛員外郎孔君誌】

　大父利貞有名玄宗世爲御史中丞舉彈無所避由是出爲陳留守領河南道採訪處置使數歲卒官皇考諱郇以儒學進官至侍御史【河南令張君誌】

　大父諱秀武后時以文材徵爲麟臺正字父宰臣用進士卒官平陽冀氏令贈潭州大都督【中散大夫少府監胡良公神道碑】

不書曾祖祖而書六世祖及父例

　六世祖孝寬仕周有功以公開號于鄖鄖公之子孫世爲大官惟公之父政卒雒縣丞贈虢州剌史【江西觀察使韋公誌】

不書曾祖祖而書七世祖及曾伯祖及父例

　七世祖慶爲拓跋魏侍中封濟隂公曾伯祖奭爲唐宰相與褚遂良韓瑗俱得罪武后所高宗朝皇考韓鎮以事母棄太常博士求爲縣令江南其後以不能媚權貴失御史權貴人歡乃復拜侍御史號爲剛直所與游皆當世名人【柳子厚誌】

不書曾祖祖而止書其父例

　公諱道古字某曹成王子其先王明以大宗子王曹絕輒復封五世而至成王成王諱皋有功建中貞元間以多才能能行賞誅爲名至今追數當時內外文武大臣成王必在其間【昭武校尉守左金吾衞將軍李公誌】

　常州剌史贈禮部侍郎憲公諱及之第二子憲公躬孝踐行篤實而辨于文勸飭指誨以進後生名聲垂延紹德惟克【秘書少監贈絳州剌史獨孤府君誌】

　處士諱於陵其先范陽人父貽爲河南法曹參軍【處士盧君誌】

不特書父而書大王父王父伯例

　大王父享暕歷御史屬三院止尚書郎生景肅守三郡終傅凉王生政襄鄧等州防禦使鄂州採訪使贈吏部尚書公尚書之弟某子【江南西道觀察使太原王公神道碑】

書上世并書其母例

　其上祖懿爲晉安西將軍實始居河東公之四世祖嗣汾隂公諱德儒爲隋襄城郡書佐以卒襄城有子二人皆貴其後皆蕃以大而其季尤盛官至邠州剌史邠州諱寳削有子九人皆有名位其最季諱縑爲河南令以卒河南有子四人其長諱同卒官湖州長史贈刑部尚書尚書娶吳郡陸景融女有子五人皆有名蹟其達者四人公于倫次爲中子【朝散大夫越州剌史薛公誌】

書二母例

　初司徒公娶河南元氏封潁川郡夫人贈許國夫人許國薨少府始孩顧託以其姪爲繼室是爲陳國夫人陳國無子愛君與少府如已生其薨也君與少府喪之猶實生已親負土封其墓【贈絳州剌史馬府君行狀】

書三代并書其母例

　曾祖匡時晉州霍邑令祖千尋彭州九隴丞父廸鄂州唐年令娶河南獨孤氏女生二子君其季也【朝散大夫尚書庫部郎中鄭君誌】

　其上世有暠者當宇文時爲車騎大將軍鄜城太守卒葬河北謚曰忠公至孝權間五世矣孝權大父諱孝先太子通事舍人父諱庭光贈綏州剌史綏州之卒孝權蓋尚小母曰太原縣君卒既葬孝權守墓樹松柏三年而後歸【虞部員外郎張府君誌】

書三代并書其母其舅例

　曾祖宏泰簡州剌史祖乾秀伊闕令父爕宣州長史贈絳州剌史母夫人燉煌張氏其舅參有大名【河南少尹李公誌】

書父并其母舅不及上二代例

　公之父曰海爲人魁偉沉塞以武勇游仕許汁之間寡言自可不與人交衆推以爲鉅人長者官至游擊將軍贈太師娶郷邑劉氏女生公是爲齊國太夫人夫人之兄曰司徒享佐有功建中貞元之間爲宣武軍帥有汴宋亳潁四州之地兵士十萬人【許國公韓宏神道碑】

書十一世祖及父及母例【不及曾祖祖至書葬方見】

　其十一世祖冲貴顯拓跋世父惲河南溫縣尉娶陳留太守薛江童女【殿中侍御史李君誌】

書父及母及兄弟而不及上世例

　父庭玢娶裴氏女而選爲崑山尉生先生及二季酆郢而卒【貞曜先生誌】

書婦女家世例

書三代例

　夫人曾祖某綏州剌史祖某潞州別駕父某晉州錄事參軍【息國夫人誌】

　曾大父襲夔贈禮部尚書大父殆庶贈太子太師父如蘭仕至太子司議郎汝州司馬【河南府法曹盧府君夫人苗氏誌】

書祖書父及其舅其夫例

　夫人姓盧氏范陽人亳州城父丞序之孫吉州剌史徹之女嫁扶風馬氏爲司徒侍中莊武公之冢婦少府監西平郡王贈工部尚書之夫人【扶風郡夫人誌】

書父及其夫其子例

　楚國夫人姓翟氏故檢校御史大夫宋州剌史良佐之女今司徒兼中書令許國公之妻前鄜坊節度使散騎常侍兼御史大夫公武之母【楚國夫人誌】

書兄弟例

書兄及弟例

　公之昆弟五人載戡戢戵公于次爲第二【正議大夫尚書左丞孔公戣誌】

書妻例

書妻及曾祖祖不書妻之父例

　公之配曰彭城劉氏夫人夫人先卒其葬以夫人祔夫人曾祖曰子享祖曰鍊皆有大名【河南少尹李公誌】

書妻及妻之祖父不書妻曾祖例

　妻彭城人世有衣冠祖好順泗州剌史父泳卒蘄州別駕【河中府法曹張君誌】

　夫人天水權氏贈太子太保貞孝公皋之承孫故相今太常德輿之女龍慶配良是似是宜【秘書少監贈絳州剌史獨孤府君誌】

書妻及妻之父不及其曾祖祖例

　夫人博陵崔氏少府監頲之女【河南少尹裴君誌】

　夫人常山郡君張氏彭州剌史贈禮部侍郎蔇之女生子男三人【中散大夫河南尹杜君誌】

　妻范陽盧氏鄭滑節度使兼御史大夫羣之女與君合德親戚無退一言【殿中侍御史李君誌】

書妻及妻之父及曾伯父例

　夫人博陵崔氏朝邑令友之之女其曾伯父享暐有功中宗時夫人高明遇子婦有節法進見侍側肅如也【中大夫陜府左司馬李公誌】

書妻及妻叔祖不書其祖父例

　娶彭城劉氏女故相國晏之兄孫生男二人【集賢院校理石君誌】

不書妻祖父例

　妻鄭氏也【崔評事誌】

　夫人河南胡氏號太原郡夫人【工部尚書太原郡公神道碑】

　君娶河東柳氏女【河南令張君誌】

　公娶其舅女有子七人【觀察使贈常侍太原王公誌】

　娶滎陽鄭氏女生男六人【興原少尹房公誌】

　妻曰太原王氏先先生卒【施先生誌】

　夫人李姓隴西人君在配君子無違德君歿訓子女得母道甚後君廿年年六十六而終【考功員外盧君誌】

因葬書妻例

　其妻淸河張氏以其年十二月丙寅葬君于洛陽平陰之原【太原府參軍苒君誌】

因祔葬書妻例

　夫人滎陽鄭氏祔【銀靑光祿大夫平陽路公碑】

　奉先夫人天水趙氏祔【中散大夫少府監胡公神道碑】

　楚國夫人翟氏祔【許國公韓宏神道碑】

書再娶例

　夫人隴西郡夫人李氏淸夷郡太守祐之孫漁陽郡長史獻之女柔嘉淑明先公而殂有男四人女三人後夫人河南郡夫人雍氏某官之孫某官之女有男一人女二人咸有至性純行【淸邊郡王楊燕奇碑】

書三娶例

　公三娶元配韋氏諱修修生子紘紘爲進士學女貢嫁崔氏夫人隋雍州牧鄖公叔裕五世孫父士佺蓬山令次配崔氏諱葯生綽紹綰女會嫁鄭氏季毘夫人父昭嘗爲京兆尹今夫人韋氏無子父光憲光祿卿其葬用古今禮以元配韋氏夫人祔而葬次配崔氏夫人于其域異墓【昭武校尉守左金吾衛將軍李公誌】

書婦德例

　胤慶配良是似是宜【秘書少監贈絳州剌史獨孤府君誌】

　賢有法度【鳳翔隴州節度使李公誌】

　孝順祗修羣女效其所爲【幽州節度判官贈給事中淸河張君誌】

　與　君合德親戚無退一言【殿中侍御史李君誌】

　有賢行侍君疾逾年不下堂食菜飲水藥物必自擇將進輒先嘗方書本草恒置左右【贈絳州剌史馬府君行狀】

書子女例

書子女不名例

　有男八人女二人【殿中少監馬君誌】

　有子二人女二人【崔評事誌】

　有子六人女子一人【銀靑光祿大夫太原郡王公神道碑】

　凡產四男五女男生輒即死【國子助教河東薛君誌】

　生男輒死卒無子女一人學浮屠法不嫁爲比丘尼云【登封縣尉盧殷誌】

子書名女不書名例

　男三人長曰初恊律次曰彪其幼曰還適三歲女子九人【殿中侍御史李君誌】

　男三人暢申易女三人皆嫁爲士人妻【考功員外盧君誌】

　生男二人八歲曰壬四歲曰申女子二人【集賢院校理石君誌】

子女並書名例

　有男十歲曰義女九歲曰孟【處士盧君誌】

書子女及壻例

　生男六人其長曰次卿次卿有大才不能俯仰順時年四十餘尚守京兆興平尉然其友皆曰房氏有子也次曰次公次膺次回次衡次元始學而未仕女三人皆嫁爲士人妻【興元少尹房君誌】

書壻姓名例

　生三子一男二女男三歲夭死長女嫁亳州永城尉姚侹其季始十歲【大理評事王君誌】

　生六子四男二女長曰全正惠而早荻次曰居中好學善爲詩張籍稱之次曰從直日居敬尚小長女嫁吳郡陸暢【除名人董府君誌】

　有四子長曰溫質四門博士遵孺遵憲溫裕皆明經女子長嫁中書舍人平陽路隋其季者幼【正議大夫尚書左丞孔公誌】

書子女及外孫例

　七男三女邠爲澄城主簿其嫡激鄜城令放芮城尉漢監察御史滻洸潘皆進士及公之存內外孫十有五人【中大夫陜府左司馬李公誌】

書異母子女例

　始娶范陽盧氏女生仁本仁約仁載皆有文行二季舉進士皆早死仁本爲後子獨存後娶趙郡李氏生三女二夫人凡三男五女【河東節度鄭公神道碑】

　初娶吏部侍郎京兆韋肇女生二女一男長女嫁京兆韋詞次嫁蘭陵蕭僭後娶河南少尹趙郡李則女生一女二男其餘男二人女四人皆幼嗣子退思韋氏生也【朝散大夫尚書庫部郎中鄭君誌】

　公有四子長曰元孫三原尉次曰元質彭之濛陽尉曰元立興平尉曰元本河南參軍皆愿敏好善元立元本皆崔氏出【鳳翔隴州節度使李公誌】

書子而無女例

　子曰友直明州鄮縣主簿曰友諒太廟齋郎【施先生誌】

　其子越能輯父事無失謹謹致孝淸河郡公【房公墓碣】

　長子殿中丞繼祖孝友以類【扶風郡夫人誌】

　既葬其子監察御史璩纍然服喪來有請【故相權公誌】

書子女年歲例

　男三人璟質皆既冠其季始六歲曰充郎【河南少尹裴君誌】

　男子二人長曰某早死次曰天官始十歲有至性聞呼父官與聞弔客至輒號泣以絕女子一人【秘書少監贈絳州剌史獨孤府君誌】

書女出家例

　女一人學浮屠法不嫁爲比北尼云【登封縣尉盧殷誌】

　女子三人其長學浮屠法爲比北尼其季二人未嫁河南府【王屋縣尉畢君誌】

書子女生于荻後例

　男三人執規執矩必復其季生君卒之三月【太原府參軍苗君誌】

　子厚有子男二人長曰周六始四歲季曰周七子厚卒乃生女子二人皆幼【柳子厚誌】

書過房子例

　父曰播尚書禮部侍郎侍郎命君後兄據自給事至君後再絕皆有名遺言曰以公儀之子己己後我【國子助教河東薛君誌】

　子男二人長曰肅元某官次曰公武某官肅元早死公之將薨公武暴病先卒公哀傷之月餘遂薨無子以公武子孫紹宗爲主【後許國公韓宏神道碑】

書子文學材質例

　戡強以肅成敏以和【息國夫人誌】

　好善學文能謹謹致孝述父之志曲而不黷【國子司業竇公誌】

　雖皆幼侍疾居喪如成人【贈絳州剌史馬君行狀】

書無子例

　唐元和九年歲在甲午八月己亥貞曜先生孟氏卒無子【貞曜先生誌】

金石例卷之七終

### 金石例卷之八　濟南潘昻霄景梁

書死例

書死于官著年月日例

　貞元十八年十月十一日太學博士施先生士丐卒其僚太原郭伉買石誌其墓昌黎韓愈爲之辭【施先生誌】

　疾病改河南少尹輿至官若干曰卒實元和三年四月廿三日享年五十【河南少尹裴君誌】

　元和七年二月一日河南少尹李公卒年五十八【河南少尹李公誌】

　年六十一以元和六年二月二日卒于官【河南府王屋縣尉畢君誌】

書死于官不書年月日例

　年若干而終在官舉其職【考功員外盧君誌】

　年七十三以其官終【興元少尹房公誌】

　以疾卒官年五十九【淸河郡公房公誌】

　公在相位三年其後以吏部尚書授節鎮山南年六十以薨贈尚書左僕射謚文公【故相權公誌】

書死于家著年月曰例

　使者未復命以十五年正月五日寢疾終于家年五十有六矣【崔評事誌】

　十四年年六十一五月某日終于家【淸邊郡王楊燕奇碑文】

　明年長慶四年正月己未公年七十四告薨于家贈兵部尚書【正議大夫尚書左丞孔公誌】

書死于中道外州著年月日例

　元和四年秋有事適東方既還八月壬辰烣于汴城西雙北年四十有七【河中府法曹張君墓碣】

　元和五年正月將浴臨汝之湯泉壬子至其縣食遂卒年五十七【朝散大夫孔君誌】

　行及揚州遇疾居月餘以長慶元年八月廿四日卒春秋六十【朝散大夫尚書庫部郎中鄭君誌】

書死于中道外州不書年月日例

　年廿九客死于京師【李元賓誌】

　張君諱季友字孝權年五十四病卒東都【虞部員外郎中張府君誌】

　至南海未幾竟殀年五十三【監察御史衛府君誌】

書病死例

　元和四年年四十七二月十四日暴疾卒【國子助教河東薛君誌】

　年四十有二元和二年六月辛巳暴病卒【太原參軍苒君誌】

　疽發背六月乙酉卒年五十二【殿中侍御史李君誌】

　年七十四長慶二年二月丙寅以疾卒【國子司業竇公誌】

　命且下遂病以卒年若干【南陽樊紹述誌】

　校理集賢御書明年六月甲午疾卒年四十二【集賢院校理石君誌】

　在鎮三年以疾乞歸復拜司徒中書令病不能朝以長慶二年十二月三日薨于永崇里第年五十八天子爲之罷朝三日贈太尉【許國公韓宏神道碑】

　年若干元和七年甲子曰南至以疾卒【息國夫人誌】

書不病而死例

　元和四年十一月廿二日無疾暴薨年六十中散大夫【河南府尹杜君誌】

書死而不書死之地例

　春秋五十八薨于元和五年八月六日【江西觀察韋公誌】

　年卅七以卒【殿中少監馬君誌】

　子厚以元和十四年十一月八日卒年四十七【柳子厚誌】

書死而不書死之歲月例

　年卅七以卒【殿中少監馬君誌】

書生死年月日例

　生元和四年年卅七二月十四日疾暴卒【國子助教河東薛君誌】

書死不書病例

　貞元十九年四月四日卒于東都敦化里年六十有九【河南府法曹盧府君夫人苗氏誌】

書死爲薨例

　元和五年尚書薨夫人哭泣成疾後二年亦薨年四十有六【扶風郡夫人誌】

　夫人以元和十四年十一月一日薨于鄜之公府春秋若干大夫委節去位奉喪以居東都詔起之辭以羸毀不仕即命又加喻勉【楚國夫人翟氏誌】

書葬例

書勅葬例

　在鎮三年以疾乞歸復拜司徒中書令病不能朝以長慶二年十二月三日薨于永崇里第年五十八天子爲之罷朝三日贈太尉賜布粟其葬物有司官給之京兆尹監護【許國公韓宏誌】

　詔所在給船舉傳歸其家賜錢物以葬長慶四年四月某日其妻子以君之喪葬于某州某所【幽州節度判官贈給事中張君誌】

書詔許還葬例

　長慶元年詔曰左降而荻者還其官以葬遂以某年某月日葬于東都某縣【昭武校尉守左金吾衞將軍李公誌】

　明年立皇太子有赦令許歸葬其子居中始奉喪歸元和八年十一月甲寅葬于河南河南縣萬安山下太師墓左【除名人董府君誌】

書自他州返葬例

　於歛之廿日其妻與其子以君之喪旋葬于汝州其二月某日遂葬于某縣某郷某原【崔評事誌】

　四月已酉其兄右拾遺朗以喪東葬河南壽安之甘泉郷家塋憲公墓側將以五月壬申窆【秘書少監贈絳州剌史獨孤府君誌】

　明年兄子塗與其弟庾掞等護柩歸葬長安縣馬額原夫人北海唐氏之封【虞部員外郎張府君誌】

　元和十年十二月某日歸葬河南某縣某郷某村祔先塋【監察御史衞府君誌】

　以十五年七月十日歸葬萬年先人墓側【柳子厚誌】

書葬他州例

　初君樂虢之土田山水求掾其州去官猶家之既卒因以其年九月某日葬州北十里【崔長史墓】

西虢州司户韓府君誌

　三日而歛既歛七日權葬宜春郭南一里鳴呼其可惜也已【韓滂誌】

書葬祖父墓域例

　歛之三月某甲子葬河南伊闕鳴皋山下自簡州而下皆葬鳴皋山下【河南少尹李公誌】

　其年十月戊申葬河南洛陽縣距其祖澠池令府君僑墓十里【殿中侍御史李君誌】

　十月庚申樊子合凡贈賻而葬之洛陽東其先人墓左以餘財祔其家而供祀【貞曜先生誌】

　即以其年十一月廿二日從葬于鄭州廣武原先人之墓次【朝散大夫尚書庫部郎中鄭君羣誌】

　其年八月某日葬河南偃師先公尚書之兆次【國子司業竇公誌】

書夫祔妻墓例

　某月廿六日穿其妻墓而合葬之在其縣某地【太學博士李君干誌】

　其年閏三月廿一日弟試太子通事舍人公儀京兆府司錄公幹以君之喪歸以五月十五日葬于京兆府萬年縣少陵原合祔王夫人塋【國子助教薛君誌】

書妻祔夫墓例

　嗣子通王屬良楨以其年十月庚寅葬公于開封縣魯陵岡隴西郡夫人李氏祔焉【淸邊郡王楊燕奇誌】

　九年正月癸酉祔于其夫之封【扶風郡夫人誌】

　明年八月十四日葬京兆奉先夫人天水趙氏祔焉【中散大夫少府監胡良公碑】

書合葬例

　年若干而終在官舉其職夫人姓李隴西人君在配君子無違德君歿訓子女得母道甚後君廿年年六十六而終　君祖子輿濮州濮陽令父同舒州望江令夫人之祖延宗鄆州司馬父進成鄜州洛交令【考功員外盧君誌】

　貞元十七年九月丁卯隴西李翱合葬其皇祖考貝州司法參軍楚金皇祖妣淸河崔氏夫人于汴州開封縣某里昌黎韓愈紀其世著其德行以識其葬其世曰由凉武昭王六世至司空司空之後二世爲剌史淸淵侯由侯至于貝州凡五世其德行曰事其兄如事其父其行不敢有出焉其夫人事其姒如事其姑其于家不敢有專焉其葬日翱既遷貝州君之喪于貝州殯于開封遂遷夫人之喪于楚州八月辛亥至于開封壙于丁巳墳于九月辛酉窆于丁卯【貝州司法參軍李君誌】

書各葬例

　其年八月甲申從葬河南河陰之廣武原卜人曰今兹歲未可以祔從卜人言不祔【朝散大夫贈司勛員外郎孔君誌】

書因某人歸葬例

　既歛之三日友人博陵崔宏禮葬之于國東門之外七里郷日慶義原日嵩原友人韓愈書石以誌之【李元賓誌】

書本月內葬例

　卒三日葬河南縣北十五里愈率婦孫視窆封【乳母誌】

　以其月廿五日從葬偃師之土婁【河南府王屋縣尉畢君誌】

書本年內葬例

　墓在河南緱氏縣梁國之原其年月曰元和二年二月十日云【考功員外盧君誌】

　其年七月某日祔于法曹府君墓在洛陽龍門山【河南府法曹參軍盧府君夫人苗氏誌】

　其妻淸河張氏以其年十二月丙寅葬君于洛陽平隂之原【太原府參軍苗君誌】

書明年葬例

　明年葬京兆萬年少陵原【銀靑光祿大夫襄陽郡王平陽路公誌】

　明年二月葬河南偃師【河中府法曹張君誌】

　明年二月甲午從葬懷州【中散大夫河南尹杜君誌】

　明年七月壬寅從葬萬年縣少陵原【江西觀察韋公誌】

特書某年葬例

　長慶二年三月某日葬夫人于洛陽北山【楚國夫人崔氏誌】

　以四年二月某日葬于河南某縣先塋之側【江西觀察常侍太原王公誌】

不書年月日例

　即葬于其地【烏氏先廟碑】

不書葬地例

　樊紹述既卒且葬【南陽樊紹述誌】

書某月幾日不書甲子例

　其二月某曰遂葬于某縣某郷某原【崔評事誌】

　以五月十五日葬于京兆府萬年縣少陵原【國子助教薛君誌】

　遂以其月十四日合葬河南緱氏之高龍原【與元少尹房公誌】

書某月甲子即不書幾日例

　以其年十月庚寅葬公于開封縣魯陵岡【淸邊郡王楊燕奇碑】

　卜葬得公卒之四月壬寅遂以其日葬東都芒山之隂杜翟村【河南少尹裴君誌】

　於其年九月乙酉其弟渾以家有無葬以車一乘於龍門山先人兆【處士盧君誌】

　其年十月戊申葬河南洛陽縣【殿中侍御史李君誌】

金石例卷之八終

### 金石例卷之九　濟南潘昻霄景梁

#### 〇論古人文字有純疵

前輩作文各有入門處退之本孟子永叔亦祖孟子故其講論純正少疵子厚明允集中皆自言其所得處明允多自戰國策中來視子厚爲不純子瞻亦宗其家學氣燄赫奕人多慕之然少純正要之自六經中出則源深而流長人但見正大溫粹不知其所養者有本也此最當謹所習之始者不謹則末流可知

#### 〇論作文法度

立本論前說備矣本者既立必學問充就而後識見造詣凡見之議論言語者皆正大純粹如冠冕佩玉入宗廟之中人自起敬學力既到體製亦不可不知如記贊銘頌序跋各有其體不知其體則喻人無容雖有實行識者幾何人哉體製既熟一篇之中起頭結尾繳換曲折轉折反覆照應關鎖綱目血脈其妙不可以言盡要須助自得於古人

韓文公上李侍郎書云大之爲河海高之爲山嶽明之爲日月幽之爲鬼神纖之爲珠璣華實變之爲雷霆風雨荅尉遲生書云本深而末茂形大而聲宏行峻而言厲心醇而氣和昭晰者無疑優游者有餘上于頔相公書云變化若雷霆浩汗若河漢正聲諧韶濩勁氣沮金石凡皆形容文章之妙公實道胸中之自得者

黃氏日抄韓文公與馮宿論文謂稱意者人以爲怪下筆令人慚則人以爲好古文真何用於今以俟知者知耳公殆矯其說以振起一世之庸庸者乎然歷數百年至本朝歐陽公方能得公之文於殘棄而發撝之否者終于湮沒自歐陽公以來雖曰家藏而人誦殆不過野人議璧隨和稱好及自執筆爲文鮮有不與之背真知公之文者又幾何人哉愚嘗嘆息而爲之自警曰人誰不講孔孟之學至遇事則往往而違其訓人誰不讀韓歐之文至執筆則往往而非其體人莫不飲食鮮能知其味不心誠求之是真無益哉

荅劉正夫書論爲文譬之百物朝夕所見者人皆不注視及覩其異者則衆觀之又謂用功深者其收名也遠荅陳商書喻以齊王好竽而鼓以瑟所謂工于瑟而不工于求齊合是兩書而觀之庸庸者不足以自見怪怪者非所以諧俗公所告語雖各隨其病而藥之功深一語則均所當務而根本之論乎

荅李翊書生之書辭甚高而其問何下而恭也能如是誰不欲告生以其道道德之歸也有日矣况其外之文乎抑愈所謂望孔子之門墻而不入于其宮者焉足以知是且非也邪雖然不可不爲生言之生所謂立言者是也生所爲者與所期者甚似而幾矣抑不知生之志蘄勝于人而取于人耶將蘄至於古之立言者邪蘄勝于人而取于人則固勝于人而可取于人矣將蘄至于古之立言者則無望其速成無誘于勢利養其根而竢其實加其膏而希其光根之茂者其實遂膏之沃者其光曩仁義之人其言藹如也抑又有難者愈之所爲不自知其至猶未也雖然學之廿餘年矣始者非三代兩漢之書不敢觀非聖人之志不敢存處若亡行若遺儼乎其若思范乎其若迷當其取于心而注于手也惟陳言之務去戛戛乎其難哉其觀于人不知其非笑之爲非笑也如是者亦有年猶不改然後識古書之正僞與雖正而不至焉者昭昭然白黑分矣而務去之乃徐有得也當其取于心而注于手也汩汨然來矣其觀于人也笑之則以爲喜譽之則以爲憂以其猶有人之說者存也如是者亦有年然後浩乎其沛然矣吾又懼其雜也迎而距之平心而察之其皆醇也然後肆焉雖然不可以不養也行之乎仁義之途游之乎詩書之源無迷其途無絕其源終吾身而已矣氣水也言浮物也水大而物之浮者大小畢浮氣之與言猶是也氣盛則言之短長與聲之高下者皆宜雖如是其敢自謂幾于成乎雖幾于成其用于人也奚取焉雖然待用于人者其肖于器邪用與舍屬諸人君子則不然處心有道行已有方用則施諸人舍則傳諸其徒垂諸文而爲後世法如是者其亦足樂乎其無足樂也有志乎古者希矣志乎古必遺乎今吾誠樂而悲之亟稱其人所以勸之非敢褒其可褒而貶其可貶也問于愈者多矣念生之言不志乎利聊相爲言之【韓退之】

柳柳州荅韋中立書始吾幼且少爲文章以辭爲工及長乃知文者以明道是固不苟爲炳炳烺烺務采色夸聲音而以爲能也凡我所陳皆自謂近道而不知道之果近乎遠乎吾子好道而可吾文或者其於道不遠矣故吾每爲文章未嘗敢以輕心掉之懼其剽而不留也未嘗敢以怠心易之懼其弛而不嚴也未嘗敢以昏氣出之懼其昧沒而雜也未嘗敢以矜氣作之懼其偃蹇而驕也抑之欲其奧揚之欲其明疎之欲其通廉之欲其節激而發之欲其淸固而存之欲其重此吾所以羽翼夫道也本之書以求其質本之詩以求其恒本之禮以求其宜本之春秋以求其斷本之易以求其動此吾所以取道之原也參之穀梁氏以厲其氣參之孟荀以暢其支參之莊老以肆其端參之國語以博其趣參之離騷以致其幽參之太史以著其潔此吾所以旁推交通而以爲之文也凡若此者果是耶非耶有取乎抑其無取乎吾子幸觀焉擇焉有餘以告焉苟亟來以廣是道子不有得焉則我得矣【朱文公曰韓柳荅李翊韋中立書可見其用力處】

與友人論文書古今號文章爲難足下知其所以難乎非謂比興之不足恢拓之不遠鑽礪之不工頗僻之不除也得之爲難知之愈難耳苟或得其高朗探其深賾雖有蕪敗則爲日月之蝕也大圭之瑕也曷足傷其明黜其寳哉且自孔氏以來兹道大闡家修人勵刓精竭慮者幾千年矣其間耗費簡札役用心神者其可數乎登文章之籙波及後代越不過數十人耳其餘誰不欲爭裂綺繡互攀日月高視于萬物之中雄峙于百代之下乎率皆縱臾而不克躑躅而不進力蹙勢窮吞志而沒故日得之爲難嗟乎道之顯晦幸不幸繫焉談之辯訥升降繫焉鑒之頗正好惡繫焉交之廣狹屈伸繫焉則彼卓然自得以奮其間者合乎否乎是未可知也而又榮古虐今者比肩疊跡大底生則不遇烣而垂聲者衆焉揚雄沒而法言大興馬遷生而史記未振彼之二才且猶若是况乎未甚聞著者哉固有文不傳于後祀聲遂絕于天下者矣故曰知之愈難而爲文之士亦多漁獵前作戕賊文史抉其意抽其華置齒牙間遇事蠭起金聲玉耀誑聾瞽之人徼一時之聲雖終淪棄而其奪朱亂雅爲害已甚是其所以難也【柳子厚】

蘇明允上歐陽公書孟子之文語約而意盡不爲巉刻斬絕之言而其鋒不可犯韓子之文如長江大河渾浩流轉蚖鼉蛟龍萬怪惶惑而抑遏掩蔽不使自露而人望見其淵然之光蒼然之色亦自畏避不敢廹視

蘇子由曰太史公行天下周覽名山大川與燕趙間豪俊交遊故其文疎宕頗有奇氣

韓愈以六經之文爲諸儒倡障隄末流反刓以樸剗僞以真粹然一出于正刋落陳言橫騖別驅汪洋大肆無牴牾聖人者其原道原性師說數十篇皆奧衍宏深與孟軻揚雄相表裏而佐佑六經云【本贊】

柳子厚之文雄深雅健似司馬子長崔蔡不足多也【本傳】

蘇子瞻曰歐陽公云晉無文章惟陶淵明歸去來辭余亦謂唐無文章惟韓愈送李愿歸盤谷序

歐陽公文集序云歐陽子之學推韓愈孟子以達于孔氏著禮樂仁義之實以合於大道其言簡而明信而通引物連類折之于至理以服人心故天下翕然師尊之自歐陽子出天下爭自濯磨以通經學古爲高以救時行道爲賢以犯顏納諫爲忠至嘉祐末號稱多士歐陽子之功爲多【蘇文】

邵氏後錄云東坡中制科王荊公曰全類戰國文章故荊公修英宗實錄謂明允有戰國縱橫之學

東坡之文如長江大河一瀉千里至其渾浩流轉曲折變化之妙則無復可以名狀蓋能文之士莫之能尚也而尤長于指陳世事述敘民生疾苦方其年少氣銳尚欲汛掃宿獘更張百度有賈太傅流涕漢庭之風及既懲創王氏一意忠厚思與天下休息其言切中民隱發越懇到使巖廊崇高之地如親見閭閻哀痛之情有不能不惻然感動者真可垂訓萬世矣鳴呼休哉【黃氏日抄】

蘇子瞻曰凡人作文須是筆頭上挽得數百鈞起凡作文如行雲流水初無定質但常行于所當行常止于不可不止文理自然情態橫生

李漢老曰爲文之法有筆力有筆路筆力到廿歲便定後來長進只就上面添得些子筆路則常拈弄時轉開拓不拈弄便荒廢

杜牧之曰文以意爲主氣爲輔以辭采爲兵衞

李文饒曰譬諸日月雖終古常見而光景常新

朱文公曰古人作文多摹倣前人學之既久自然純熟今人于韓文知其力去陳言之爲工而不知其文從字順之爲貴

歐陽公曰爲文有三多看多做多商量多【鶴山曰辭根于氣氣命于志志立于學】

西山先生問傅公景仁以作文之法傅公曰長裒善舞多財善賈子歸取古人書熟讀而精甄之則蔚乎其春榮薰乎其蘭馥有日矣

平齋洪公曰古今萃于胸中造化運于筆下多讀多做兩盡爲勝

夏文莊曰美辭施于頌贊明文布于牋奏詔誥語重而體宏歌詠言近而音遠

陸士衡曰謝朝華于已披啓夕秀于未振　銘博約而溫潤箴頓挫而淸壯頌優游以彬蔚　要辭達而理舉故無取乎冗長　立片言以居要乃一篇之警策雖衆辭之有條必待兹而效績

野處洪公曰文章有淵源有機杼有關鍵有本根用其文如老農之用禾旦而溉中而芸深耕而熟耰之吾文唐矣不兩漢若乎漢矣不三代若乎飲然自視未能參于柳州吏部之奧則日引月長不至不止也

朱文公曰作文自有穩字古之能文者纔用便用著宋景文云人之屬文有穩當字苐初思之未至也李德裕文箴曰文之爲物自然靈氣忽恍而來不思而至杼軸得之澹而無味琢刻藻繪彌不足貴如彼璞玉磨礱成器奢者爲之錯以金翠美質既彫良寳斯棄

朱文公曰前輩文有氣骨故其文壯今人只是于枝葉上粉澤爾後山攜所作謁南豐因留款語適作一文字事多因託後山爲之成數百言南豐日大略也好只是冗字多後山請改竄南豐取筆抹數處每抹處連一兩行凡削去一二百字後山讀之則其意尤全因歎服遂以爲法

文心雕龍曰風骨乏采則鷙集翰林采乏風骨則雉竄文囿若藻耀而高翔固文章鳴鳳也鎔冶經典之範翔集子史之術洞曉情變曲昭文體然後能莩甲新意雕畫奇辭才有天資學謹始習斷梓染絲功在初化器成綵定難可翻移情者文之經辭者理之緯才爲盟主學爲輔佐善爲文者富于萬篇貧于一字一字非少相避爲難也【曾文昭曰文才出于天分可省學問之半】

汪彥章謂傅自得曰今世綴文之士雖多往往昧于體製獨吾子爲得之不懈則古人可及也

#### 〇論作文當取法經史造語

王景文曰文章根本皆在六經非惟義理也而機杼物采規模制度無不俱備者張安國出考古圖其品百廿有八日是當爲記于經乎何取景文曰宜用顧命游廬山訖事將裒所歷序之曰何以景文曰當用禹貢

敘事法禹貢顧命考工記其次左傳史記西漢書各物當類編字面考究論事似賈誼董仲舒劉向

句法求之檀弓則音節響亮言語絢麗

銘辭贊頌不似風雅則俚而無足

詩當得風雅頌之旨趣因事感發性情之正騷選以下宜取其體製唐律當學他格式嚴整至於淫艷乃所當戒余教人作文先要令解其經蓋以所說之書使之演文既是熟于義理就其中抑揚以得作文之法此是求速化之術全章既能解釋則作疑義設疑以問之以觀其見識若能因所問得其旨意則心地已開見識已到然後斷史以觀其處事如此則作詩作文無所不通矣良工之子必學爲箕良冶之子必學爲裘無與於弓冶教人者使之以歸其理此當與智者道學者能如是用工他日悟其言之有味不然視之爲迂濶而近效亦終不可得矣

#### 〇學文凡例

凡金石文例詳見前卷曰制曰誥曰詔曰表曰露布曰檄曰箴曰銘曰記曰贊曰頌曰序曰跋皆文章之流也匪著其目則學者無所于攷用列于後云

制式

門下【云云】具官某【云云】於戲【云云】可授某官主者施行

擬制之始

唐虞至周皆曰命秦改命爲制漢因之下書有四而制書次焉【其文曰制詔三公】顏師古謂爲制度之命唐王言有七其三曰制書大除授用之學士初入院試制書批荅共三篇【白居易入翰林以所試制加段祐兵部尚書領涇州韓偓試武臣受東川節度制】此試制之始也【舍人不試多自學士遷】制用四六以便宜讀宋朝知制誥【元豐改中書舍人】召試中書而後除不試號爲異禮所以試者觀其敏也試制詔三篇宰相俟納卷始上馬翌日進呈除目方下

擬制之式

制頭四句能包盡題意爲佳【如所擬有檢校少保又有儀同三司又換節又帶軍職又作帥四句中能包括盡此數件是也】若鋪排不盡則當擇題中體面重者說其餘輕者於散語中說亦無害【輕者如軍職三司是也】制起須用四六聯不可用七字制頭四句四六一聯散語四句或六句【不須用聯】具官名須于職官分紀尋替換字如尚書爲中臺吏部爲選部禮部爲儀曹似此類須每件尋兩三般蓋臨時有聲律虛實之不同也郎曹以下不必記非從官而記者止卿監司業制中散語不可四句相似如兩句用之字則下兩句用以而字可也不然則上兩句之字在第五字下兩句之字在第四字亦可

西山先生曰制誥王言也貴乎典雅溫潤用字不可深僻造語不可尖新制詞三處最要用工一曰破題要包盡題目而不麤露【首四句體貼】二曰敘新除處欲其精當而忌語太繁【推原所爲設官除授之意用古事爲一聯尤好如莫侍郎步軍制法黃帝之兵允賴爲營之重資漢人之技莫如用步之強最妙】三曰戒辭於戲而下是也用事欲其精切【須要古事或古語爲聯切於本題有丁寧告戒之意如傅景仁少保侍讀用說命周官周子及楊帥制用擊楫中流陳自明宗室觀使制用秘書仙圖此等事既親切而造語妥貼是爲可法】野處洪公贄所業書曰昔丁文簡公未遇之日手其所爲制誥一編贄諸王公大人之門人見者皆非之丁獨毅然不顧曰異日當有知我者其後直掖垣登玉堂以至政地而昔日所爲文始盡得施用有志者事之竟成如此

倪正父曰文章以體製爲先精工次之失其體製雖浮聲切響抽黃對白極其精工不可謂之文矣凡文皆然而王言尤不可以不知體製龍溪益公號爲得體製然其間猶有非君所以告臣人或得以指其瑕者

朱文公曰范淳夫作冀王制云周尊公旦地居四輔之先漢重王蒼位列三公之上及我仁祖加禮荊王顧惟冲人敢後叔父自然平正典重彼工于四六者却不能及

李公父欲應詞科西山指竹夫人戲曰試爲進封制可乎公父末聯云保抱攜持朕不安丙夜之枕輾轉反側爾尚形四方之風西山稱賞

王器之京東淮東宣撫制戒詞云沿于江而達泗朕方恢禹之九州率彼浦以省徐爾尚勉周之三事

迂齋樓公曰經句對經句如在武丁時作召公考惟汝一德于今三年天維顯思民亦勞止有能奮庸爰立作相經營四方飲御諸友之類固是天造地設若萬人留田對三事就緒雖以史句對經句緣有氣勢所以不覺

北海督府訓詞尤爲宏偉有曰盡長江表裏之封悉歸經略舉宿將王侯之貴咸聽指揮

李漢老曰張樂全高簡純粹王禹玉溫潤典裁元厚之精麗穩密蘇東坡雄深秀偉皆制詞之傑然者

誥式

勅【云云】具官某【云云】可特授某官二人以上同制則于詞前先列除官人具銜姓名可特授某官于勅下便云某官某等末云可依前件【侍從以上用聯詞餘官云勅具官某云云爾云云】

擬誥之始

誥告也其原起于湯誥周官大祝六辭三曰誥士師五戒二曰誥成王封康叔唐叔命以康誥唐誥漢元狩六年立三子爲王初作誥唐白居易集翰林曰翰林制誥中書曰中書制誥蓋內外命書之別宋朝西掖初除試誥而命題亦曰制

擬誥之式

東坡制詞有議論荊公南豐外制佳【王子發曰南豐本法意原職守而爲之訓勅人人不同咸有新趣衍裕雅重自成一家胡致堂曰辭貴簡嚴體歸典重】

周益公曰韓退之崔羣户部侍郎制初云地官之職邦教是先末云選賢與能于今惟重擇才經賦自古尤難凡命版曹何嘗不主理財惟退之先及邦教而以經賦二字終之深合經旨【唐錢翊曰體正而有倫詞約而居要終始明白所以爲誥】

詔式

勅門下【或云勅某等】故兹詔示【獎諭誡諭撫諭隨題改之】想宜知悉

擬詔之始

周官御史掌贊書注云若今尚書作詔文秦改令爲詔漢下書有四三曰詔書【其文曰告某官】四曰誡勅【其文曰有詔勅某官】唐貞觀末張昌齡召見試息兵詔此試詔之始也其後學士試批荅宋朝西掖初除試詔紹聖試格止曰誡諭如近體試論風俗或百官之類紹與改爲詔【唐封敖作慰邊將詔曰傷居爾體痛在朕躬賜李德裕制曰謀皆予同言不他惑李德裕草詔賜王元逵何宏敬曰勿爲子孫之謀欲存輔車之勢皆切中事情宋朝錢若水草賜趙保忠詔曰不斬繼遷存狡兔之三窟潛疑光嗣持首鼠之兩端汪彥章草賜高麗詔曰壞晉館以納車庶無後悔閉漢關而謝質非用前規】

擬詔之式

東萊先生曰詔書或用散文或用四六皆得唯四六者下語須渾全不可如表求新奇之對而失大體但觀前人之詔自可見

散文當以西漢詔爲根本次則王岐公荊公曾子開詔熟觀然後約以今時格式不然則似今時文策題矣兩漢詔中語如吏獨安取此皆秉德以陪朕之類當勾抹出規倣之【李漢老曰兩漢詔令溫厚雅馴或人主自親其文周益公曰荅皇子詔用卿字非是前輩知體則不然其他或汝或王或公皆當有別】

吳兹與唐叔羲詔皆得體

西山先生曰王言之體當以書之誥誓命爲祖而參以兩漢詔冊【朱文公曰三代詞誥誓命皆根源學問敷陳義理】

兩漢詔令辭氣藹然深厚爾雅可爲代言之法【南豐曰漢詔令典正謹嚴尚爲近古唐常袞楊炎元稹之屬號能爲訓詞其文未有遠過人者朱文公曰國初文章皆嚴重老成嘉祐以前文雖拙而詞謹重所以風俗淳厚】

表式

賀

【臣】某言【或云臣某等言】恭覩【守臣表云恭聞】某月日【云云】者【祥瑞表云伏覩太史局奏云云者守臣表云伏覩都進奏院報云云者】云云【臣】某懽忭懽忭頓首頓首竊以云云恭惟皇帝陛下【云云臣云云臣】無任瞻天望聖激切屏營之至謹奉表稱賀以聞【臣】某懽忭懽忭頓首頓首謹言

年月日具官【臣】姓某上表

謝

【臣】某言伏蒙聖恩【云云】者【謝除授云伏奉告命授臣某官職者】云云【臣】某惶懼惶懼頓首頓首竊以【云云此段或云伏念臣云云兹蓋恭遇】皇帝陛下【云云臣云云臣】無任感天荷聖激切屏營之至謹奉表稱謝以聞【進謝恩詩云謹恪齋沐撰成謝恩詩隨表上進以聞】臣某惶懼惶懼頓首頓首謹言

進書　進貢　陳請

【臣】某言【云云臣】某惶懼惶懼頓首頓首【云云進國史等云恭以某宗皇帝云云餘用竊以云云】恭惟皇帝陛下【云云臣云云臣】無任瞻天望聖激切屏營之至【陳請表云臣某等無任祈天俟命云云】所有某書若干卷冊謹隨表上進以聞【進詩云恭和御製詩之類進貢云某某物云云陳請表云謹奉表陳請以聞】臣某惶懼惶懼頓首頓首謹言【代宰臣以下陳請表如請御正殿之類中謝後或云竊以云云或云恭惟皇帝陛下云云末云伏望皇帝陛下云云】

擬表之始

表明也標也標著事序使之明白三王以前謂之敷奏秦改爲表漢羣臣書四品三曰表【不需頭上言臣某言下言誠惶誠恐頓首頓首左方下附曰某官臣甲乙上】陽嘉元年左雄言孝廉先詣公府文吏課牋奏又胡廣以孝廉試章奏然則章奏試士其始此歟唐顯慶四年進士試關內父老迎駕表開元廿六年西京試擬孔融薦禰衡表則進士亦試表

擬表之式

東萊先生曰表中謝後當說竊以各隨題意如代樞密使謝賜玉帶表云竊以裴度視師服章武通天之賞衞公戡難拜文皇于闐之珍【視師戡難俱見樞臣之意非泛泛引用此】如謝賜御書周易尚書表云竊以法始四營莫辨乎易文兼五典皆聚此書是也或用事或不用事亦無定格如進實錄寳訓表中謝後當說恭以某宗皇帝【云云】頌德【不用竊以】羅疇老代高麗修貢表全篇皆穩其間一聯云地瀕日出每輸傾藿之心天濶露零亦被蓼蕭之澤二事人用之極熟此聯稍變言語遂爲佳句大抵用事當如此不然則泛濫雷同矣其斷句云矢來肅謹用昭遠慕之誠弓掛扶桑永荷誕敷之德亦好

大抵表文以簡潔精緻爲先用事不要深僻造語不可尖新鋪敘不要繁冗此表之大綱也

誠齋楊公曰有用古人全語而雅馴妥貼如已出者介甫賀冊妃表云關睢之求淑女無險詖私謁之心鷄鳴之思賢妃有警戒相成之道

四六有作流麗語者須典而不浮汪彥章賀神降萬歲山表云恍若壺天金成宮闕浩如玉海虹貫山川有作華潤語而重大者最不多得曾子固云鉤陳太微星緯咸若崑崙渤海波濤不驚

露布式

尚書兵部【晉曰尚書五兵隋唐方曰兵部唐龍朔二年曰中臺司戎天寳十二載曰尚書武部至德二載復舊】臣某言臣聞【云云】恭惟皇帝陛下【云云】臣等【云云】臣無任慶快激切屏營之至【唐露布云不勝慶快之至】或云無任慶躍之至謹遣或云謹差某官奉露布以聞

擬露布之始

露布之名始于漢按光武紀注漢制度曰制詔三公皆璽封尚書令印重封露布州郡祭祀志注引東觀書有司奏孝順號露布奏可又鮑昱詣尚書封胡降檄曰故事通官文書不著姓又當司徒露布李雲露布上書注謂不封也魏改元景初詔曰司徒露布咸使聞知蜀漢建興五年春伐魏詔曰丞相某露布天下此皆非將帥獻捷所用通典云後魏攻戰克捷欲天下聞知乃書帛建于漆竿上名爲露布自此始也【彭城王勰曰露布者布于四海露之耳目】王肅獲賊二三皆爲露布韓顯宗有高曳長縑虛張功捷之譏孝文稱傅修期下馬作露布齊神武破芒山軍爲露布杜弼即書絹不起草唐制下之通上其制有六三曰露布兵部侍郎奉以奏聞集羣官東朝堂中書令宣布【隋開皇中撰宣露布禮】張昌齡爲崑北道記室平龜兹露布爲士所稱于公異爲招討府掌書記朱泚平露布曰臣既肅淸宮禁祗奉寢園鐘簴不移廟貌如故德宗咨嘆焉薛收爲露布或馬上占辭封常淸于幕下潛作捷布東晉未有露布隆興初以晉破苻堅命題似有可疑然文章緣起曰漢賈洪爲馬超伐曹操作而魏志注謂虞松從司馬宣王征遼東及破賊作露布隋志有魏武帝露布文九卷世說云桓溫北征令袁宏倚馬前作露布手不輟筆俄成七紙則魏晉已有之當考【宋書云楊文德建露板馳告朝廷文心雕龍曰露布者蓋露板不封布諸視聽也】宋朝王元之擬李靖平突厥露布此擬題之始歟

擬露布之式

東萊先生曰頭四句後再用兩句散語須便用兩事如蠻夷則用前代伐蠻夷之事盜賊則用前代伐僣亂之事

尚書兵部【臣】某等言【主帥名】臣聞【說伐叛之意】恭惟尊號皇帝陛下【頌德更說四方向化此賊獨拒命】某賊【須極罵之須說當時罪】臣某等【說受成攻伐】某賊【說當時拒賊次第】臣等【說攻討次第說擒賊得地】斯皆【歸善之意】臣【云云】末用一聯結

西山先生曰露布貴奮發雄壯少麤無害不然則與賀勝捷表無異矣

翟公巽作擒賊露布曰不以賊遺君父已殄凶殘凡克敵示子孫母忘勛伐

張燕公平契丹露布曰山川積雨盡消胡騎之塵草木長風咸有王師之氣

王元之擬李靖露布敘頡利求降且復謀竄曰穽中餓虎暫爲掉尾之求鞲上饑鷹終有背人之意

檄式

某年某月日某官某告某處【或曰移某郡】蓋聞云云末云檄到如章書不盡意【或云兹言不欺其聽無惑或云茲言不爽其聽無違故爲檄委曲檄到其善詳所處如律令或云檄到宣告咸使聞知】司馬長卿喻蜀檄【首云告巴蜀太守末云檄到亟下縣道使咸喻陛下意無忽】陳孔彰爲袁紹檄豫州【首云左將軍領豫州剌史郡國相守】蓋聞【云云】司空曹操【云云】幕府【云云】廣宣恩信班揚符賞布告天下【云云】如律令檄吳將校部曲文【首云年月朔日守尚書令彧告江東諸將校部曲及孫權宗親中外】蓋聞【云云】故令往募爵賞科條如左檄到詳思至言如詔律令鍾士季檄蜀文【末云各其宣布咸使聞知】宋告司兖二州【末云幸加三思詳擇利害又尚書符征南府末云文書千里驛行】

擬檄之始

檄軍書也祭公謀父所謂威責之令文告之辭東萊先生曰晉侯使呂相絕秦檄書始于此然春秋之世鄭子家使執訊與書以告趙宣子晉之邊吏責鄭王使詹伯辭于晉王子朝使告諸侯皆未有檄之名戰國時張儀爲檄告楚相其名始見【魯仲連爲書約矢遺燕將秦尉佗移檄蒯通說范陽今曰傳檄而干里定韓信曰三秦可傳檄而定】漢有羽檄【顏師古曰檄以木爲簡書長尺二寸有急加鳥羽示速也急就篇注檄以木爲之長二尺說文亦云二尺書李左車日奉咫尺之書】自相如之後檄書見史策者不可勝紀揚雄曰軍旅之際飛書馳檄用枚皋謂其爲文敏速也唐以前不用四六周益公擬漢河西大將軍諭隗囂倪正父擬晉奮威將軍豫州剌史諭中原豪傑皆用四六然散文爲得體如東萊漢使喻莎車諸國是也【釋文曰檄激也文心雕龍曰檄皦也宣布于外皦然明白】

擬檄之式

劉勰文心雕龍曰祭公謀父稱文告之辭即檄之本原戰國始稱爲檄凡檄之大體或述此休明或敘彼苛虐指天時審人事筭強弱角權勢標蓍龜于前代垂搫鑑于已然譎詭以馳旨煒曩以騰說故植義颺辭務在剛健插羽以示迅不可使辭緩露板以宣衆不可使義隱必事昭而理辯氣盛而辭斷此其要也【冊府元龜序曰暴揚過惡張皇威武使忠義奮發而邪謀沮壞諭去就之理陳逆順之狀俾之改圖易轍轉禍爲福誕告士民使知不獲已而用兵非無名而黷武】

東萊先生曰檄書頭說某官告某將士蓋聞【說討叛招攜之意】說一段【云云】惟爾某處將士【說爲賊拘脅而不能自歸及略說賊之罪】幕府【說受命討賊甲兵之盛敘當時形勢賊將欲滅須自歸意】主上【說有過人大度之意開其自新之路】末以歸附則有厚賞怙終則有顯戮自擇禍福結之【末云凡所賞科其如令甲周益公擬諭隗囂檄云若吳芮效忠世裂長沙之壤田橫亡命身貽海島之羞顧逆順之灼分惟智愚之審擇】西山先生曰檄露布乃軍中文字檄貴鋪陳利害感動人心所業檄題欲出唐大將軍河南招慰使傳州縣檄出題出夏侯端傳乃高祖創業之初非因兵興盜起稍覺氣象佳但所疑者一慰字耳漢以前無檄六朝以來未有露布編題之初須要知此漢檄不須四六如司馬相如喻蜀檄之類漢無四六之文故也【晉檄亦用散文如袁豹伐蜀檄之類隋唐以來方用四六如祖君彥駱賓王檄鄭畋移檄藩鎮】

柳子厚伐黃賊牒云徵側之勇冠一方竟就伏波之戮呂嘉之威行五嶺終摧下瀨之師嗟此陋微自貽擒滅

李充曰檄不切厲則敵心陵言不誇壯則軍容弱

箴式

序【云云】箴辭用韻語末云敢告【云云　如揚雄百官九州箴之類箴銘贊頌並逐句空字】

擬箴之始

箴者諫誨之辭若箴之療疾故名箴【盤庚無伏小人之攸箴庭燎因以箴之召公曰師箴師曠曰工誦箴諫】文心雕龍曰夏商二箴餘句頗存夏箴見于周書文傳篇商箴見于呂氏春秋名類篇【又謹聽篇有周箴】周辛甲爲太史命百官官箴王闕虞人掌獵爲箴漢揚雄擬其體爲十二州廿五官箴後之作者咸依倣焉隋杜正藏舉秀才擬匠人箴擬題肇于此唐進士亦或試箴【顯慶四年試貢士箴開元十四年考功箴廣德二年轅門箴建中三年學官箴】

周虞人箴芒芒禹迹畫爲九州經啓九道民有寢廟獸有茂草各有攸處德用不擾在帝夷羿冐于原獸忘其國恤而思其麀牡武不可重用不恢于夏家獸人司原敢告僕夫【告僕夫不敢斥尊】

擬箴之式

東萊先生曰凡作箴須用官箴王闕之意各以其官所掌而爲箴辭如司隸校尉箴當說司隸箴人君振紀綱非謂使司隸振紀綱也如廷尉箴當說人君謹刑罰非謂廷尉謹刑罰也

箴尾須依虞箴獸人司原敢告僕夫之類【止是隨題目改如上林淸臺箴則云史臣司天宗正箴則云宗臣司族廷尉云官臣司刑司隸校尉云官臣司直太常云禮臣司典其下句敢告隨韻改之大抵如敢告贄御敢告僕夫之類是也】

西山先生曰箴銘贊頌雖均韻語然體各不同箴乃規諷之文貴乎有警戒切劘之意詩庭燎沔水等篇左氏虞人箴揚子雲百官箴【古文苑】　張茂先女史箴白居易續虞人箴柳公綽太醫箴王元之端拱箴文粹中諸箴時時反復熟誦便知體式

箴者下規上之辭須有古人風諫之意惟官名可以命題所謂百官箴王闕各因其職以諷諫如出周保章箴則當以敬天爲說其他皆然又有非官名而出箴者【若宣室上林淸臺之類】亦當引從規諷上立說

東萊先生考工令箴監于太宗罷露臺役一言興邦萬杵咸息監于中宗肅然齋居器械技巧圭黍莫誣【就用漢事可以爲式】

胡廣百官箴敘曰箴諫之興所由尚矣聖君求之于下忠臣納之于上故虞書曰予違汝弼汝無面從退有後言墨子著書稱夏箴之辭【文心雕龍曰揚雄稽古始範虞箴卿尹州牧廿五篇及崔胡補綴總稱百官所謂追淸風于前古舉辛甲于後代】

銘式

序【云云】銘詩用韻語【諸墓銘式已見前卷此所紀宮室器用等皆有銘文例不可略也如張孟陽劍閣銘柳宗元塗山銘之類】

擬銘之始

銘始于黃帝漢藝文志道家有黃帝銘六篇【應劭曰盤盂諸書黃帝史孔甲所作銘也】禹銘筍簴湯銘于盤【銘者名也因其器名書以爲戒也】武王聞丹書之言爲銘十六臧武仲曰夫銘天子令德諸侯言時計功大夫稱伐文心雕龍曰夏鑄九鼎周勒楛矢令德之事也呂望銘昆吾仲山鏤庸器計功之義也魏顆景鍾孔悝衛鼎稱伐之類也蔡邕銘論曰德非此族不在銘典詩傅曰作器能銘可以爲大夫考工記嘉量有銘文選序曰銘則序事淸潤陸倕石闕漏刻二銘皆有序張載劍閣銘末云勒銘山阿敢告梁益則寓警戒之旨隋杜正元舉秀才擬燕然山劍閣銘杜正藏擬弓銘唐崔渙還調吏部侍郎嚴挺之施特榻試彝尊銘謂曰子淸廟器故以題相命建中三年進士別頭試欹器銘興元元年朱干銘則以銘試士尚矣

擬銘之式

文心雕龍曰箴貴確切銘貴宏潤事必覈以辨文必簡而深

朱文公曰武王諸銘有切題者如鑑銘是也亦有不可曉者古人只是述戒懼之意隨所在寫以自儆今人爲銘要就此物上說得親切如湯盤銘之類

擬記之始

記者記事之文也西山先生曰禹貢武成金縢顧命記之屬似之文選止有奏記而無此體古文苑載後漢樊毅修西嶽廟記其末有銘亦碑文之類至唐始盛獨孤及風后八陣圖記後擬題倣之

擬記之式

凡作文字先要知格律次要立意次要語贍所謂格律但熟考總類可也所謂立意如學記泛說尚文是無意也須就題立意方爲親切柳子厚柳州學記說仲尼之道與王化遠邇此兩句便見嶺外立學不可移于中州學校也所謂語贍如韓退之南海神廟文乾端坤倪軒豁呈露一段老蘇兄渙字序說風水一段是也雖欲語贍而不可太長【謂專事言語】不可近俗不可多用難字【熟看韓柳歐蘇先見文字體式然後徧攷古人用意下句處】

又須作一冊編體製轉換處不拘古文與今文大略編之如喜雨亭記亭以雨名志喜也柳文宣王廟碑仲尼之道與王化遠邇似此之類此作記起頭體製也歐公真州發運園記中間一節此記中間鋪敘體製也柳萬石亭記附零陵故事之類此記末後體製也

記序以簡重嚴整爲主而忌堆疊窒塞以淸新華潤爲工而忌浮靡纖麗【文心雕龍曰思贍者善敷才覈者善剛善剛者字去而意留善敷者辭殊而義顯字剛而意缺則短辭覈而言重則蕪綜學在博取事貴約】

朱文公曰記文當考歐曾遺法科簡刮摩使淸明峻潔之中自有雍容俯仰之態【又曰歐文敷腴溫潤南豐文峻潔坡文雄健水心曰如歐公吉州學豐樂亭南豐擬峴臺道山亭荊公信州興造桂州修城記】

張文潛曰文人好奇者或爲缺句斷章使脈理不屬又取古人訓詁希于見聞者衣被而說合之反覆咀嚼卒亦無有此最文之陋也【石林曰今世文章只是用換字減字法】

張伯玉吳郡六經閣記云六經閣諸子百家皆在焉不書尊經也

元祐中新作御史臺詔曾子開爲記其略曰責人非難責已爲難【云云】惟其不難于責已則施于責人能稱其任矣苟異于是得無餒于中哉世以爲名言

贊式【頌說附後】

序【云云】贊曰【云云】

擬贊之始

贊者贊美贊述之辭文選序曰圖像則贊興文章緣起曰司馬相如作荊軻贊班史以論爲贊范曩更以韻語【隋志曰後漢魯廬江有名德先賢之贊蜀楊戲著季漢輔臣贊漢明帝殿閣畫陳思王爲贊】夏侯湛東方朔畫贊序【云云】乃作頌焉其辭曰【云云】袁宏三國名臣序贊序【云云】故復撰序所懷以爲之贊【云云】先序後贊與今體相類唐建中二年進士以箴論表贊代詩賦此試贊之始中興書目云顧雲鳳策聯華三卷有補十八學士寫真像贊安西都護府重築碎葉城碑皆因舊事而作

擬贊之式

西山先生曰贊頌皆韻語體式類相似贊者贊美之辭頌者形容功德然頌比于贊尤貴贍麗宏肆【須鋪張揚厲以典雅豐縟爲貴】昌黎聖德詩徂徠慶歷頌此正格也其用事造語最忌塵俗須讀熟三百篇博觀司馬相如揚雄諸賦與夫漢郊祀歌文選所載二京三都七啓七發之類及韓柳文韻語文字則筆下自然豐腴矣

頌式

序【云云】頌曰【云云如韓愈元和聖德詩柳宗元平淮夷雅之類】

擬頌之始

詩有六義六曰頌莊子曰黃帝張咸池之樂有猋氏爲頌文心雕龍曰帝嚳之世咸墨爲頌以歌九韶商周及魯皆有頌所以游揚德業褒讚成功隋杜正元舉秀才擬聖主得賢臣頌唐開元十一年進士試黃龍頌十五年試積翠宮甘露頌宋朝淳化三年楊億于學士院試舒州進甘露頌遂賜及第則試頌尚矣宋書曰鮑照爲河淸頌其序甚工頌詩有序亦不可略也【有終篇同韻者如元和聖德詩有四句換韻者如平淮西碑箴銘贊倣此】

擬頌之式

文心雕龍曰擬淸廟範駉那崔瑗文學蔡邕樊渠並致美于序而簡約乎篇取鎔經意自鑄偉辭又曰賈誼枚乘兩句輒易劉歆桓譚百句不遷亦各有其志也昔魏武論詩嫌于積韵而善于貿代陸雲亦稱四句轉韵以四句爲佳【金樓子曰班固碩學尚云贊頌相似】

序式

末云【故其贈行不以頌而以規作送某序　公於是作歌詩以美之命屬官咸作之命某序之於是登第而歸將榮于其郷也能無說乎慶復人之將蒙其休澤也于是乎言故有以贈童子工乎詩者歌以係之于其別申以問之于其行姑與之飲酒于其行姑以是贈之書以爲荊潭唱和詩序酒壺既傾序以識別於是相屬爲詩以道其行云於是咸賦詩以贈之重生之還者皆爲詩某最故故又爲序云遂各爲歌詩六韻退某爲之序云皆相勉爲詩以推大之而屬余爲序俾余題其首　以上韓退之　遂述其制作之所詣以繫于後於其序也載之其末云某直而甚文樂君之道作詩以言余猶某也故於是乎序焉故爲詩以重其去而使余爲序故詩而序云其道矣矣故余繼之以辭遂繫之而重以序于其往也故賞以酒肉而重之以辭行哉行哉言止是而已獻之酒賦之詩而歌之坐者從而和之既和而序之於是編其餞詩若干篇紀于末簡以貺行李遂抗手而別以吾子見私於僕而又重其去故竊言而書之而密授焉于將行而問以言敢以變君之志余用是得不繫其說以告于他好事者故爲之言於其辭而去也則書以畀之故于其去不可以不告也　柳子厚】

擬序之始

序者序典籍之所以作也文選始于詩序而書序左傳序次之

擬序之式

東萊先生曰作記序若要起頭省力且就題說起謂如太宗金鑑書序則便說太宗皇帝【云云】說鑑治亂賢不肖之意如花萼相輝樓記則便說唐玄宗明皇帝【云云】說兄弟友悌之意不可泛說功德須便入題意

書目有異同者如南豐戰國策目錄序末云此書有高誘注者廿一篇或云卅二篇崇文總目存者八篇今存者十篇云

卷數有序于首者如唐開元禮序云明皇帝之十四年云云爲開元禮一百五十卷是也有序于末者如唐大衍歷序云其書有歷衍七篇歷議十篇略例一篇云是也

夫序由詩書左傳有序故說者謂序典籍之所以作大抵序以善序事理爲上如後世贈送燕集等作隨事以序其實觀古人制作其體式可槩見矣諸跋

跋者隨題以贊語于後者也或前有序引當掇其有關大體者立論以表章之須要明白簡嚴不可墮人窠臼古人跋語不多見至宋始盛觀歐蘇曾王諸作則可知矣

金石例卷之九終

郝伯常先生編類金石八例

　　世系　名字　始起　建功立事　

　　年壽　薨卒　殯葬　銘辭

蒼崖先生十五例

　　入作造端　名字族姓　郷貫

　　世次先德　文學藝能　仕進歷官

　　政迹功德　享年卒葬　生娶嫁女

　　總述行迹　作碑誌　銘辭

　　孤弱　祠廟原始　立廟祠祭

右先生金石例皆取韓文類緝以爲例大略與徐秋山括例相去不遠若再備錄似爲重複故止記其目于此云

金石之例不勝枚舉惟碑版之用為大舉例者只宜就碑版言之其餘瑣瑣者挂一漏萬固可以無述也碑版盖史法所在例所捴匯韓歐未出以前隨人作之莫講義法自韓歐出而命章之作駕出史傳之上故言例自韓歐而始誠不易之軌也然專主韓歐則又苦拘隘而其用且有時而窮今宜上取漢魏六朝下取宋元明之謹嚴有法者附益之其不可為法者則舍而勿取既以例言則義在周謹防其流濫非取騖博者也

### 金石例卷之十　濟南潘昻霄景梁

#### 〇史院纂修凡例【凡廿七條】

聖旨詔制

　凡已經翰林院潤飾者並全書其有直言直語者只先作隨所見聞叙其事情條格末却書云是日詔諭中外

元正朝賀

　如御正殿則書上御正殿受諸王百官朝賀或改曰或免賀正曰必書其故或在行則書上駐蹕某所扈從臣僚便賀于行宮

外國來賀

　于賀下連書以次引見諸國使人如常儀若止是一國則曰某國遣其某官臣某來賀其有朝辭日分隨日月書

車駕飛放

　書某日上畋于近郊至每日移駐蹕之地亦書及還宮則書上還宮

車駕行幸

　某日車駕幸上都每日駐蹕隨事有可書者則書之至上都則書及還大都則書車駕還大都駐蹕亦隨事見至大都則書上還宮若事蹟中不見則不書

嶽瀆降香

　某曰遣使持香祠五嶽四瀆后土如衡山始入版圖東海南海始遣使皆書至嶽瀆海加封則先書加五嶽四瀆四海封號某神加某號詳書之畢却書分遣使臣奉制辭香幣祠于廟所如西海北海附祭亦合書于初年後不復書或專遣一使徧行則特書

聖節朝賀

　今書聖誕節某日受朝賀則同元日書

諸王稱號

　親王除有封爵者書其爵諸王並稱親王其有昭穆可考者雖無封爵直書某昭穆小名

皇屬除拜

　皇屬前有內職者書立某封某氏爲皇后自外選內者書納皇后某氏太子書立某王爲皇太子公主出嫁並稱下嫁

內庭宴集

　爲某王某國來朝設宴則書餘則否

大會諸王

　緣故有所考則書

神祗祭享

　本朝無郊社如灑馬乳之類事迹中可見則書社新立則書始建社稷于國西宗廟每歲一享則書享于太廟攝獻官隨所見書如燒飯等亦隨所見書僧道祈禳隨事蹟擇其大者書之

百官拜罷

　左右丞相則書拜平章則云以某官平章政事左右丞則云以某人爲某官參政則云以某官參知政事罷則書罷因功罪則各書其下貶降竄籍誅殺皆書

百官除目

　三品以上則書其間有因事得官或特旨與官者不當以品數論當悉書之

蒙古言語

　有合書者則云爲國朝語

誅殺罪人

　前代殺當其罪者書某人伏誅其不當者書殺某人其大辟則歲終書是歲斷灰刑幾人或有奏讞出入者則附書其下

錫賚犒勞

　當書緣故前代多是銀絹錢帛今多有細色緞子之類隨事實書又銀與鈔例合以兩及貫計不須計定數其餘賜當從其實

甲子日分

　前史並書甲子不書日分近所草定兼日分姑欲易見耳今各精攷甲子悉刪去日分

天地災異

　京師所見則皆書偏方或見有成災者則皆書餘則否

奏除臣僚

　內有奏而不允者必書其故無故者否

奏對陳言

　臣下言事有關于大體者雖不准亦書

陞加散官

　初授散官各官合與備書其後隨職例陞者不書或隨職降者則書不遷職止陞散官者則書加某官

征伐收撫

　如平定諸國初則書命某人率師伐某其後次第悉書至入國都則書某國平下併書已行事實或有反叛則書何地某人反命某人率師討之其後次第悉書至賊破敗畢則書賊平上親征者亦然

外國君長

　外國不相屬時則書某國主某殂立則書某國主某立自朝廷立之者則書某國王某卒立某人爲某國王未封王者書世子

營造工作

　宮殿皆書寺觀亦書器物關朝廷用度者則書餘則否

臣下奏事

　凡中書省官同奏則稱中書省官奏臺院亦同如一二人奏則直指其人或其他有司令省中奏則稱中書省轉奏某人言某事或左右近人奏亦直書某人奏某事其後得旨可之則稱從之有一日奏數事則類事于後稱並從之否則書不允有旨並載于下啓皇太子稱令旨准否則稱令旨不從

臣僚薨卒

　宰相重臣書薨餘俱書卒

金石例卷之十終

<br/>

先文僖公所著金石例十卷制度文辭必稽諸古所以模範後學者也每見手澤不忍釋去與其私于一家孰若公于天下傳之子孫孰若法之人人使咸知先公之心去浮靡以還淳古顧不韙與謹刻之梓嘉與士大夫共之至正五年春三月望濟南潘詡敬書于卷末

此書元刻于濟南文僖之子刋定重刻于鄱陽王思明校正三刻于龍宗武摹泰和楊寅弼抄本此從鄱陽本錄出故有思明叙

## 墓銘舉例諸敍

### 王頴銳序

古人誌銘之作所以述其人之功行取信來世其詳略後先一成不變後人因其可見者依文釋義而例起焉夫例者規矩也規以爲圓矩以爲方天下之爲圓爲方者萬變錯出而莫能外凡執規矩以求合於方圓與離規矩而自以爲方圓要之皆無當於規矩也故曰規矩方圓之至也明王止仲先生墓銘舉例一書其示人方圓之至乎是書一宗韓子附見者十四家各著其例於題下余友諸君郢塍得抄本於枚里程君所乙亥初夏過類谷見此書請付梨棗以公同好并借諸文集善本是正訛謬而以黃梨洲先生金石要例附焉世有讀是書而能心知其意者則執筆爲人銘庶不至偭規矩而改錯矣刻成因署其緣起如此乾隆廿一年春正望日金匱王頴銳書于硯腴齋

### 諸洛序

王止仲著墓銘舉例四卷一以韓子爲宗舉其例於題下附見者十四家與元潘蒼崖金石例相表裏是書向未開雕曩者秀水竹垞先生曾從吾郷秦氏借抄余求之歷年莫能得客歲枚里程君魚門購得於維揚錄副本見餉王君秉誠好讀異書舉以付之鐫工并附黃梨洲金石要例于後止仲殀四百年而其書始行可歎也止仲名行長洲人洪武初爲郡庠經師喜談兵與道衍善後坐凉國公藍玉事論所著尚有半軒楮園二集乾隆乙亥嘉平月無錫諸洛書墓銘舉例序

### 鄒鍔序

文非法不工而碑誌之文尤嚴於法顧法之爲用屢變不窮不勝舉也不得已舉其例焉夫例亦文之法也名氏世系生卒葬妻某子某或書或不或詳焉或略焉其書之或前焉或後焉其爲例亦不一要皆有當然不可易者當然不可易者法也古有是例我以其例例之而不得其所以例不可以例也古無是例得其所以例者而推之而變化出之亦例也又奚謬乎古人之例哉明王止仲先生撰墓銘舉例四卷一以昌黎韓氏爲宗附之而見者凡十有四家其書與潘蒼厓金石例並行於世吾郷王君秉誠有文而篤於古慮其傳寫訛謬爲校正刋之舉黃梨洲金石要例附焉世有讀是書者因其例得其所以例焉且推是以求之得其所以立言之法焉古文之學庶有振也母亦先生撰述之意也夫乾隆廿年乙亥六月七日鄒鍔敘

### 墓銘舉例目次

卷之一

　韓文公六十六首　李文公九首　柳河東廿七首

卷之二

　歐陽文忠公卅一首　尹河南七首

　曾南豐十八首　王荊公卅三首

　蘇文忠公九首　朱文公廿首

卷之三

　陳后山三首　黃山谷二首

　陳了齋七首　晁濟北四首

卷之四

　張宛丘三首　呂成公三首

### 墓銘舉例卷一

姑蘇王行止仲　編

金匱王頴銳秉誠校

凡墓誌銘書法有例其大要十有三事焉曰諱曰字曰姓氏曰郷邑曰族出曰行治曰履歷曰卒日曰壽年曰妻曰子曰葬日曰葬地其序如此如韓文集賢校理石君墓誌銘是也其曰姓氏曰郷邑曰族出曰諱曰字曰行治曰履歷曰卒曰曰壽年曰葬日曰葬地曰妻曰子其序如此如韓文故中散大夫河南尹杜君墓誌銘是也其他雖序次或有先後要不越此十餘事而已此正例也其有例所有而不書例所無而書之者又其變例各以其故也今取韓文所載墓誌銘錄其目而舉其例於各題之下神道碑銘亦舉之又於李文公柳河東二家之文抜其尤以附于後用廣韓文之例焉

#### 〇韓文公文六十六首

　墓誌銘五十三首墓碣二首

　殯表一首

　神道碑銘十首

集賢院校理石君墓誌銘

　右誌正例書也

故中散大夫河南尹杜君墓誌銘

　右誌正例書也詳書世胄重其族之大也又一例也

太原府參軍苗君墓誌銘

　右誌正例書也書季子生卒後紀實也不舉以爲例以非嫡長之重也

國子助教河東薛君墓誌銘

　右誌正例書也

唐故江西觀察使韋公墓誌銘

　右誌正例書也詳書兩娶之父祖兩娶皆先卒故於此見焉又一例也

唐正議大夫尚書左丞孔公墓誌銘

　右誌正例書而稍變也

唐故昭武校尉守左金吾衞將軍李公墓誌銘

　右誌不書姓宗室也元配書遠祖顯也又一例也兩娶析書其子女又一例也凡不書姓宗室也名門也鉅族也貴戚也顯家也五者人所習聞而易知也五者之外又有已見於題而不書者蓋題實文之綱文固題之目綱既舉之在目有可略之理此又不書姓之通例也然略其姓者其敘族出多詳焉

中大夫陜府左司馬李公墓誌銘

　右誌不書姓宗室也

唐故秘書少監贈絳州剌史獨孤府君墓誌銘

　右誌不書姓名門也書妻之父祖顯也

柳子厚墓誌銘

　右誌不書姓名門也書子不書妻略也子厚初娶楊憑女先十七年卒無子不果再娶子蓋微出也又一例也題不書官其字重於官也又一例也

唐故河南令張君墓誌銘

　右誌不書姓名門也卒不書日略也凡例之所略者以非所重也如書諱而不書字書卒而不書日書葬而不書地之類又一例也

虢州司户韓府君墓誌銘

　右誌不書姓名門也

唐故朝散大夫商州剌史除名徙封州董府君墓誌銘

　右誌不書姓顯貴家也

唐故檢校尚書左僕射右龍武軍統軍劉公墓誌銘

　右誌不書姓顯貴家也

殿中少監馬君墓誌

　右誌不書姓顯貴家也不書字卒不日葬不日不書地不書妻重在叙其世舊故略也無銘詩亦略也然銘亦不必皆詩文即銘焉耳又一例也

處士盧君墓誌銘

　右誌不書姓略也書子不書妻或未娶也不然同柳子厚誌例也

故江南西道觀察使贈左散騎常侍太原王公墓誌銘

　右誌不書姓略也特書母郡氏贈號又一例也

唐故朝散大夫尚書庫部郎中鄭君墓誌銘

　右誌不書姓略也書母氏因事也析書兩娶之子女同昭武校尉李公誌例也

崔評事墓銘

　右誌不書姓略也書子而不書名亦略也誌中多有之而不舉者不足以爲例也

故幽州節度判官贈給事中淸河張君墓誌銘

　右誌卒不日略也書妻之父祖以妻之孝順祗脩故詳其所自出又一例也

唐故朝散大夫越州剌史薛公墓誌銘

　右誌書母氏因事也姓見銘詩中又一例也

河南少尹裴君墓誌銘

　右誌姓見銘詩中同越州剌史薛公誌例也

施先生墓銘

　右誌不書字葬不日略也有子而書其寮買石誌其墓雖紀實又一例也前既書諱某爲之辭曰云云後又書系曰云云則所謂辭者誌也所謂系者銘也不曰銘而曰系又一例也世系郷邑葬地見銘詩中又一例也題不書官而書先生從諸生之稱也又一例也

考功員外盧君墓銘

　右誌不書名字卒不日略也書妻之父祖妻同葬也無銘詩亦略也無銘詩而題曰墓銘又一例也

襄陽盧丞墓誌銘

　右誌不書字卒不日無銘詩略也官則連父祖之官書於誌中諱又連父祖之諱書於誌末又一例也

試大理評事王君墓誌銘

　右誌不書字略也

故太學博士李君墓誌銘

　右誌不書字不書族出無銘詩略也重在論服食而致誡也又一例也

登封縣尉盧殷墓誌

　右誌不書字不書族出無銘詩略也題書其名又一例也

唐故河南府王屋縣尉畢君墓誌銘

　右誌不書字略也

故貝州司法參軍李君墓誌銘

　右誌遠書世系而不書父不書壽年卒不日無銘詩略也重在紀其世著其德識其葬也舉三綱而後目之又一例也曰壙曰墳曰窆各謹書其目又一例也

李元賓墓誌銘

　右誌不書族出卒不日葬不日不書妻子客葬略也云書石以誌則非刻石也雖紀實又一例也

南陽樊紹述墓誌銘

　右誌卒不日葬不日不地不書妻子重在論其文故略也題不書官同柳子厚誌例也

興元少尹房君墓誌

　右誌卒不日略也

唐故虞部員外郎張府君墓誌銘

　右誌書母封因事也卒不日葬不日無銘詩略也

韓滂墓誌銘

　右誌卒不曰葬書既歛七日而不書其日略也

鳳翔隴州節度使李公墓誌銘

　右誌書母封氏因事也書妻之父祖以妻賢有法度故詳其所自出同幽州節度判官淸河張君誌例也

殿中侍御史李君墓誌銘

　右誌書母氏因事也

貞曜先生墓誌

　右誌書母氏因事也題不書官與姓而書先生從謚者之志尊之也又一例也

河南少尹李公墓誌銘

　右誌特書母郡氏同江南西道觀察使太原王公誌例也書妻之曾祖以其有大名且妻同葬也而不及其父略也

唐故國子司業竇公墓誌銘

　右誌詳敘其兄弟所歷官以其皆有才名又一例也世系見銘詩中同施先生銘例也

唐朝散大夫贈司勛員外郎孔君墓誌銘

　右誌詳敘其兄弟同國子司業竇公誌例也

唐河中府法曹張君墓碣銘

　右碣書妻之父祖以其世有衣冠且因妻之辭以銘故詳其所自出同幽州節度判官淸河張君誌例也無銘詩略也

淸河郡公房公墓碣銘

　右碣卒不日葬不日不地略也書子不書妻或未娶也不然同柳子厚誌例也

監察御史元君妻京兆韋氏夫人墓誌銘

　右誌書母之父祖顯也又一例也書夫之履歷誌婦人之通例也子女見銘詩中又一例也

息國夫人墓誌

　右誌不書諱婦人重在姓故或略之也又一例也書其夫男女七人而惟叙夫人所生之男女詳嫡而略庶又一例也題書封而不書氏榮其封也又一例也

楚國夫人墓誌銘

　右誌銘不書諱同息國夫人誌例也世系見銘詩中同施先生銘例也題書封而不書氏同息國夫人誌例也

扶風郡夫人墓誌銘

　右誌銘不書諱同息國夫人誌例也卒不日葬不地略也題書封而不書氏同息國夫人誌例也

河南緱氏主簿唐充妻盧氏墓誌銘

　右誌書母氏因事也題書其夫名又一例也

四門博士周况妻韓氏墓誌銘

　右誌書母氏因事也卒不日葬不日略也題書其夫名同緱氏主簿唐充妻盧氏誌例也

乳母墓誌銘

　右誌不書族出微也又一例也無銘詩略也臨邛韓氏曰葬乳母而爲之銘自公始也又一例也

女挐壙銘

　右題書壙銘又一例也

河南府法曹參軍盧府君夫人苗氏墓誌銘

　右誌序略而銘詳又一例也

試大理評事胡君墓銘

　右銘無序又一例也

盧渾墓誌銘

　右銘無序同大理評事胡君銘例也銘惟告慰之辭無所敘述又一例也題書其名非例也適其可也

施州房使君鄭夫人殯表

　右表實銘詩也銘宜詩而墓銘有用文者表宜文而此表乃用詩焉皆變例也殯而有表又一例也

曹成王碑

　右碑不書卒日葬日不書妻略也凡墓碑皆立於既葬之後如此碑之立王薨已廿五年蓋葬時已自有誌矣故特書其大者耳大者謂世系也名行也功業也

唐故相權公墓碑

　右碑正例書也官位爵謚所宜詳焉此墓碑之例也

唐銀靑光祿大夫守左散騎常侍致仕上柱國襄陽郡王平陽路公神道碑銘

　右碑正例書也

司徒兼侍中中書令贈太尉許國公神道碑銘

　右碑正例書也書母氏封因事也書母之兄以少依舅氏故也題書官封而不書姓又一例也

唐故河東節度觀察使滎陽鄭公神道碑文

　右碑正例書也書母郡氏因事也銘而曰系同施先生銘例也不用詩而議論以感歎焉又一例也

唐故江南西道觀察使中大夫洪州剌史兼御史中丞上柱國賜紫金魚袋贈左散騎常侍太原王公神道碑銘

　右碑正例書也凡神道碑銘與墓誌銘有不同者墓誌銘宜簡而要神道碑銘宜雅而詳以太原王公神道碑銘與太原王公墓誌銘劉統軍碑與統軍劉公墓誌銘攷之可見也

劉統軍碑

　右碑詳書官階封爵食邑贈官於敘事之首以其所終者始之所以侈其榮也又一例也而銘詳序略叙所宜敘者銘中銘之又一例也

唐故銀靑光祿大夫檢校左散騎常侍兼右金吾衞大將軍贈工部尚書太原郡公神道碑文

　右碑姓見銘詩中同越州刺史薛公誌例也題書官封而不書姓同贈太尉許國公碑例也

淸邊郡王楊公神道碑

　右碑不書姓略也詳書兩妻之父祖同昭武校尉李公誌例也凡神道碑首必詳書其世系重其所自出也而此略之先世蓋可知矣

唐故中散大夫少府監胡良公墓神道碑

　右碑卒不書曰略也凡墓碑題書神道則不書墓字而此書之莆田方氏以爲亦變例也

#### 〇李文公文九首

　墓誌銘七首　　神道碑銘二首

唐故福建等州都團練觀察處置等使兼御史中丞贈右散騎常侍獨孤公墓誌

　右誌不書姓名門也書父謚而不書諱又略例之變也云未仕而夫人卒則妻卒幾廿年矣而書子生九歲則子蓋微出也又一例也比韓文柳子厚誌例此尤著明也

故處士侯君墓誌

　右誌不書族出壽年卒曰葬日不書妻無銘詩略也重在敘其意氣文辭也君嘗仕矣而題書處士者蓋三縣皆攝仕猶不仕不足以浼其高也又一例也

兵部侍郎贈工部尚書武公墓誌

　右誌既書丁尊夫人憂再朞服除又書母夫人暴卒則所謂母夫人蓋其生母也按韓文墓誌無書生母者而此書之又一例也然亦因事非特書也

故河南府司錄參軍盧君墓誌銘

　右誌不書姓名門也書卒月日而不書年書葬而不書日略也

叔氏墓誌

　右誌序略而嚴重在書其葬日也書于兹而不書其地即其地以實之也又一例也銘惟哀其野殯與慰其客葬之辭無所敘述同韓文盧渾誌例也

故懷州錄事參軍武氏妻傅氏墓誌

　右誌不書諱同韓文息國夫人誌例也無銘詩權葬略也題書其夫不日君而曰氏又一例也

故朔方節度掌書記殿中侍御史昌黎韓君夫人京兆韋氏墓誌銘

　右誌書夫人姓京兆韋氏冠姓字於郷邑之上而以氏次之又一例也不書諱同武氏妻傅氏誌例也書弗克祔于殿中君之族而依于女子氏之黨紀實也然非禮也故曰權道也且將有待也又一例也

唐故特進左領軍衞上將軍兼御史大夫平原郡王贈司空柏公神道碑

　右碑葬不日略也

唐故橫海軍節度齊棣滄景等州觀察處置等使金紫光祿大夫檢校兵部尚書使持節齊州諸軍事兼齊州剌史御史大夫上柱國貝郡開國公食邑二千户贈右僕射傅公神道碑

　右碑題書官階勛爵甚詳而序多略又一例也蓋題爲綱文爲目綱既詳之而目則略者嫌于辭之繁也其綱舉其要而目致其詳者如韓文唐故河東節度觀察使滎陽鄭公神道碑文之類是也然綱要而目詳者其常綱詳而目略者其變故日又一例也　按神道碑其題有二有碑額之題有碑文之題碑額之題簡碑文之題詳蓋既題其額又題其文也故韓文有錄其碑額之題者有錄其碑文之題者碑額之題如曹成王碑劉統軍碑之類碑文之題如唐銀靑光祿大夫守左散騎常侍致仕上柱國襄陽郡王平陽路公神道碑銘唐故江南西道觀察使中大夫洪州剌史兼御史中丞上柱國賜紫金魚袋贈左散騎常侍太原王公神道碑銘之類是也若蘇文忠公所謂碑身上更不寫題古制如此又謂碑只用大額向下小字直寫文辭不須寫題目者施於宸奎閣碑與經藏碑耳非謂墓碑也公又嘗與人簡云墓表小字亦有題目額上不當復云墓表故別寫四大字也以此推之墓碑用兩題可見矣　墓碑銘始于漢洪适隸釋所載俱有額無題惟樊安碑首行有題無額額字有多至廿餘字者題額之簡非例也既題額又題文亦非例也文忠實通言之耳別寫四大字者變也

#### 〇柳河東文廿七首

　墓誌銘一十三首　墓碣二首　權厝誌三首

　誌殯一首　續墓誌一首　墳記一首

　墓磚記一首　墓誌石蓋文一首　墓表二首

　墓版一首　神道表一首

唐故邕管經略招討等使朝散大夫持節都督邕州諸軍事守邕州刺史兼御史中丞賜紫金魚袋李公墓銘

　右誌世系用宗法書以其代有土田也又一例也

故試大理評事裴君墓誌

　右誌三代以昭穆書又一例也書未果娶而書有男子二人女一人則男女微出也又一例也比韓文諸不書妻例此尤著明矣

故秘書郎姜君墓誌

　右誌不書妻而書子某毋曰雷姬此墓誌中書妾胺例又正例之再變也

故襄陽丞趙君墓誌

　右誌敘其履歷甚略重在書其子之協卜而得殯所以著其孝感也

覃季子墓銘

　右銘例所宜有皆略之重敘其著書與歎其不顯也

東明張先生墓誌

　右誌不書字不書壽年書卒之歲月而不日略也按韓文無書生者此書生天寳又一例也然因其命弟之辭又不著其歲非特書也題繫其所居而書先生非例也學黃老者之常稱也

郭箏師墓誌

　右誌叙之所敘重在其善音也壽年葬日見銘詩中同韓文施先生銘例也書其藝于題之端又一例也

亡友故秘書省校書郎獨孤君墓碣

　右碣詳記其友之知名者于後與先君石表隂先友記同意又一例也無銘詩略也題書亡友以表之又一例也

故御史周君碣

　右碣惟敘其以諫而死一事此所以立石者也他非所重故多略也

先太夫人河東縣太君歸祔誌

　右誌銘其母之葬也無銘詩非略也不忍詩而銘之也又一例也題書歸祔又一例也

伯祖妣趙郡李夫人墓誌銘

　右誌不書諱同韓文息國夫人誌例也既敘其世系族出矣又書其夫之世系族出特加詳焉蓋婦人以從人爲貴內夫家故敘夫姓爲尤備又一例也

叔妣吳郡陸氏夫人誌文

　右誌書諱又書字正例之備者也不書其夫之諱蓋已表其墓而書之矣故誌末云恭惟仲父之諱與夫人之爵齒備于版文今不書懼再告也然韓文誌婦人亦不皆書其夫之諱則又其通例也無銘詩略也

朗州員外司戶薛君妻崔氏墓誌

　右誌詳書其夫之世系族出同伯祖妣趙郡李夫人誌例也先書其夫之他姬子男某女某後書其子男某女某所以別先後明嫡庶也又一例也

趙秀才羣墓誌

　右誌銘而不序同韓文試大理評事胡君銘例也題書其名雖非例亦韓文盧渾墓銘之類也

故永州剌史流配驩州崔君權厝誌

　右誌既書二孤溺荻又云今尚有五丈夫子則子蓋七人也而惟二孤書名權厝略也族出諱字壽年見銘詩中同郭箏師誌例也權厝有誌又一例也

故連州員外司馬凌君權厝誌

　右誌不書族出不書壽年不書葬日權厝略也

誌從兄弟宗直殯

　右誌卒不書日而云元和十年七月病又云是月廿四日殯烣七日矣以七日與廿四日權之則卒日可見矣又一例也誌其人殯又一例也

續滎澤尉崔君墓誌

　右誌題書曰續蓋以續崔太傅祐甫之辭也故惟敘其緩葬之故與著其終事之年月日而他不之及也案韓李文無所謂續志者而此有焉又一例也無銘詩非略也無所事乎銘也又一例也

亡姑渭南縣尉陳君夫人權厝誌

　右誌不書諱同伯祖妣趙郡李夫人誌例也特書母郡氏同韓文故江南西道觀察使太原王公誌例也無銘詩略也

韋夫人墳記

　右記云祔而不合大葬未利以俟蓋實權厝誌也其辭甚略而惟詳其堋之年月日又一例也題書墳記又一例也

小姪女子墓磚記

　右記實銘詩也而無序同趙秀才羣誌例也題書墓磚記又一例也

亡姊崔氏夫人墓誌蓋石文

　右文云敢祔碑陰之義假蓋石以書其辭則非正例也其爲婦爲妻爲母之道良人既爲之誌而銘之矣故惟敘其自知幼以至于笄誌爲女之道焉又一例也

唐故給事中皇太子侍讀陸文通先生墓表

　右表議論以發其端而敘爲春秋之學者互相排詆所以歎聖人之難知而著其春秋集註爲有功也又一例也略其履歷者非所重也按此例蓋以其所專重者不可不詳故於其不必兼詳者不得不略又略例之大者也

故亞農令柳府君墳前石表辭

　右表詳敘其大墓昭穆之位又一例也書妻之父祖妻同葬也

故叔父殿中侍御史府君墓版文

　右　府君　墓版其實表也首敘世系同韓文諸神道碑例也其敘德履云其在閨門也且在公門也則綱而目之云修已之大經也從政之大略也孝如方輿公文如吳興守正如衞太史淸如魯士師則目而綱之又一例也

先侍御史府君神道表

　右表首敘世系同叔父府君墓版例也表隂記其先友自袁高至張宣力凡六十七人其末書云先君之所與友凡天下善士舉集焉信讓而大顯道博而無雜今之世言交者以爲端敢悉書所尤厚者附兹石以銘于背同亡友獨孤君碣例也蘇文忠公云先友六十七人考之於傳卓然知名者蓋廿人焉邵太史云子厚欲著其父雖不顯所交游者皆天下善士故刻其姓名官爵云日神道表又一例也　案墓銘不始於唐而今舉唐人以爲例者何也以八代之衰文不足以據也夫銘者論撰其先祖之有德善功烈勛勞慶賞名聲以列於天下者也雖銘之義稱美而不稱惡以盡其孝子孝孫之心然無美而稱之是誣也八代之文靡矣其能免於誣乎若韓子之文與史遷相上下而理則過之其所論撰得其正矣今不取之以爲法將何所法哉既取韓文以爲法非李柳之文又無可以附于韓此所以舉三家以爲之例也

墓銘舉例卷一

### 墓銘舉例卷二

　　　　姑蘇王行止仲　編

　　　　金匱王頴銳秉誠校

文自東漢之衰更八代而愈下至唐韓文公始振而起之以復於古焉韓文公既爲之倡同時和之者惟李文公柳河東而已後二百年至宋之盛始復得穆參軍蘇滄浪歐陽公尹河南相與瀇而繼之而歐公其傑然者當時文風實爲之變從而和之者日以浸盛而南豐曾氏臨川王氏眉山蘇氏出矣南渡以還斯文之任則在考亭焉今墓銘既舉韓文爲之例而間取李柳之文廣之矣故復取歐公而下數公之文之尤粹者附於後蓋以廣三家之例也

#### 〇歐陽文忠文卅一首

　墓誌銘一十八首　石槨銘一首　墓碣一首　阡表一首　墓表三首　塔記一首　神道碑銘六首

鎮安軍節度使同中書門下平章事贈中書令諡文簡程公墓誌銘

　右誌特書三代妣氏封按唐三家墓誌無書三代妣者而公多書之又一例也

張子野墓誌銘

　右誌特書三代妣氏封同文簡程公誌例也題不書官以其魁傑賢豪位不足以稱其材誌同韓文柳子厚誌例也

尚書都官員外郎歐陽公墓誌銘

　右誌三代皆以廟室書又一例也

資政殿學士尚書户部侍郎簡肅薛公墓誌銘

　右誌序首既正書三代贈官已序末復舉之而詳三代妣氏之封焉又一例也

太子太師致仕杜祁公墓誌銘

　右誌首書其世系之詳者以春秋諸侯之子孫歷秦漢千有餘歲不絕其世譜而唐之盛時公卿家法猶存于今者惟杜氏同韓文故中散大夫河南尹杜君誌例也

尚書職方郎中分司南京歐陽公墓誌銘

　右誌序末書世系自得姓始歷叙其由漢而唐以至高曾三代甚詳而遠者蓋兄子自銘其叔父故尤謹其家世也又一例也

尚書虞部員外郎尹公墓誌銘

　右誌特書母氏封同韓文江南西道觀察使太原王公誌例也

贈尚書度支員外郎張君墓誌銘

　右誌特書母氏封同虞部員外郎尹公誌例也姓見銘詩中同韓文唐故朝散大夫越州剌史薛公誌例也

徂徠先生墓誌銘

　右誌書妻而不書氏略也先生非隱者其仕嘗位于朝矣而題不書其官者以先生魯人之尊故因其所居之山以配其有德之稱德重於其官也不書姓姓有不待書也

尹師魯墓誌銘

　右誌不書族出以嘗銘其父之墓而已詳之也卒不日略也題不書官以其名重當世天下之人識與不識皆稱之曰師魯故也又一例也

梅聖俞墓誌銘

　右誌首敘其病烣之詳重其交游之盛也特書兩母封氏又一例也題不書官書字武夫貴戚兒童野嬰皆能道其名字同尹師魯誌例也

太子中舍人王君墓誌銘

　右誌卒不曰略也詳於敘其子之好學有成也世系歷官壽年見銘詩中同韓文施先生

南陽主簿黃君墓誌銘

　右誌首書亡友以表之同柳文亡友獨孤君碣例而稍變也

河南府司錄張君墓誌銘

　右誌題下書曰山東道節度掌書記知伊陽縣事天水尹洙撰而序末書云渤海歐陽脩爲之銘又張君改葬墓碣亦曰河南尹師魯誌其墓廬陵歐陽脩爲之銘則此誌序乃洙爲之銘則公爲之也兩人共爲一誌又一例也

南陽縣君謝氏墓誌銘

　右誌不書諱同韓文息國夫人誌例也書其兄以其時之聞人同韓文國子司業竇公誌例也

長安郡太守盧氏墓誌銘

　右誌不書諱同南陽縣君誌例也專論五福而夫人之履歷具焉又一例也銘辭嚴書葬日葬地而不詩又一例也

李夫人墓誌銘

　右誌不書諱同南陽縣君謝氏誌例也

右監門衞將軍夫人李氏墓誌銘

　右誌不書夫姓宗室也

河南府司錄張君墓碣

　右碣爲其改葬而作他無所述獨敘其久故之情而致感歎之意者以嘗銘其墓也又一例也無銘詩非略也蓋雖曰碣實表也又一例也

母鄭夫人石槨銘

　右石槨有銘又一例也書作槨之日而系以銘又一例也

胡先生墓表

　右表略其族出官邑履歷者重在敘其尊師道立教法以成人才同柳文陸文通先生表例也題不書官以天下後世尊先生者不在其官同徂徠先生誌例也

石曼卿墓表

　右表其序不書葬日而書既卒至葬之日數又一例也其表無所敘述而皆議論感歎之辭同韓文滎陽鄭公碑例也題不書官以其自顧者重官不足以稱之同張子野誌例也

連處士墓表

　右表不書壽年卒不日不書妻略也重其以一布衣終于家而郷里之人久復思之故致詳於其德履也

瀧岡阡表

　右表其先君之墓道也而題以地書變例以致其尊也嚴書立表之歲月朔日甲子重之也詳書已之勛階官封爵號食邑所以著先德之所致也亦皆變例也

太尉文正王公神道碑銘

　右碑首謹詳奉勅之辭而後序次其事賜碑之正例也詳書賜號階官勛爵食邑贈謚於敘事之首以其所終者始之所以侈其榮同韓文劉統軍碑例也

鎮安軍節度使同中書門下平章事贈太師中書令程公神道碑銘

　右碑首謹詳奉勅之辭而後序次其事同王文正公碑例也

觀文殿大學士行兵部尚書西京留守贈司空兼侍中晏公神道碑銘

　右碑首謹詳奉勅之辭而後序次其事同王文正公碑例也

資政殿學士户部侍郎文正范公神道碑銘

　右碑不書姓名門也世次官爵皆不書書其繫天下國家之大者又一例也

太子太師致仕贈司空兼侍中文惠陳公神道碑銘

　右碑題書贈官而序不書序書封爵而題不書又一例也詳書兄弟之官同韓文國子司業竇公誌例也三代贈封皆以公恩今書其爵土階官而不曰贈又一例也

袁州宜春縣令贈太師中書令兼尚書令冀國公程公神道碑銘

　右碑無大功德可書故歷敘其因子而累贈之官封及詳書其氏系世德三代考妣又一例也

明因大師塔記

　右記爲浮屠氏作也而無一語及其法者此誌浮屠之正例也卒不日葬不日略也按唐三家墓銘無書生年者柳文東明張先生誌雖書生天寳而不著其年此書生年又一例也

#### 〇尹河南文七首

　墓誌銘七首

故宜德郎守大理寺丞累贈司封員外郎皮公墓誌銘

　右誌書國子贈官不曰贈某官而曰得以某官告其第又一例也

故贈秘書丞左君墓誌銘

　右誌書贈官不日贈某官而曰追命爲某官又一例也書其妻追封不曰追封而曰以某封告第同故宣郎皮公誌例也

故將仕郎守瀛州樂壽縣尉任君墓誌銘

　右誌銘不以詩而論禮以識過期不葬且辨君之葬不在所譏同韓文滎陽鄭公碑例也

故金紫光祿大夫檢校部尚書散騎常侍降授左監門衞將軍持節惠州諸軍事思州剌史兼御史大夫輕車都尉隴西郡開國伯食邑一千七百户李公墓誌銘

　右誌題書階官勛封食邑甚詳而序多略同李文唐故橫海軍節度贈右僕射傅公碑例也

故推誠保德功臣金紫光祿大夫守太子少傅致仕上柱國天水郡開國公食邑四千二百户食封一干户趙公墓誌銘

　右誌不書葬日而書自卒至葬之日數同歐文石曼卿表例也題書賜號階官勛封食邑甚詳而序多略同降授右監門衞將軍李公誌例也銘不以詩而論以識之同故將仕郎任君誌例也

故三班奉職尹府君墓誌銘

　右誌銘辭嚴書葬地而不詩同歐文長安郡太君盧氏誌例也

故大中大夫尚書屯田郎中分司西京上柱國王公墓誌銘

　右誌書葬地日葬某所不從於先君用卜吉也又一例也題書階勳而敘略同降授右監門衞將軍李公誌例也銘不以詩而論以識之同故將仕郎任君誌例也

#### 〇曾南豐文一十八首

　墓誌銘一十五首　神道碑銘二首　塔銘一首

試秘書省校書郎李君墓誌銘

　右誌書其先則詳其氏系而敘其歷代之顯人書其後則及於曾玄而敘其四世之蕃衍此正例之尤備者也

虞部郎中戚公墓誌銘

　右誌議論以發其端而致感歎之意者以著其家世學行之美同柳文陸文通先生誌例也前既敘其二世父子兄弟之出處矣後復詳其氏之自出與其郷里之遷徙焉又一例也

張久中墓誌銘

　右誌書未娶而敘其所以未娶之故而未娶見焉又一例也

胡君墓誌銘

　右誌卒不日葬不日不書壽年略也而書其生之年同歐交明因太師塔記例也

劉伯聲墓誌銘

　右誌詳其性資問學而略其履歷者重在敘其久故之情也題不書官又一例也

殿中丞監楊州稅徐君墓誌銘

　右誌詳敘所以自出者所以著盛衰之不可常而深致感歎之意又一例也

王容季墓誌銘

　右誌書母之父顯也同韓文京兆韋氏夫人誌例也詳書其諸兄以其皆有材學同韓文國子司業竇君誌例也

都官員外郎胥君墓誌銘

　右誌書其子乞銘云秘閣校理裴煜以茂諶之疏來請銘按唐三家及歐尹書乞銘皆日以狀而此曰以疏雖紀實又一例也

光祿寺丞通判太平州吳君墓誌銘

　右誌首云龍圖閣直學士給事中吳仲庶具書載其子業官世行治屬余日吾子某不克壽不得見其志幸得名信後世則某其不泯泯尚足以慰吾思也按唐三家及歐尹墓銘無書其父具載子之官世行治乞銘者此雖紀實又一例也

壽安縣君錢氏墓誌銘

　右誌首敘其夫自處之高者所以著君之能相之也不書諱同韓文息國夫人誌例也

永安縣君謝氏墓誌銘

　右誌不書葬日而書既卒至葬之日數同歐文石曼卿表例也

永與尉章佑妻夫人張氏墓誌銘

　右誌題書其夫之名同韓文緱氏主簿唐充妻盧氏誌例也

江都縣主簿王君夫人曾氏墓誌

　右誌不書諱同壽安縣君錢氏誌例也無銘詩略也

亡妻宜興縣君文柔晁氏墓誌銘

　右誌題書文柔晁氏按唐三家及歐尹墓銘書法無以字冠於氏者此冠氏以字變例也誌婦人而題書其字又一例也

二女墓誌銘

　右誌無銘詩略也

太子賓客致仕陳公神道碑銘

　右碑敘事而書其辭曰云云同韓文施先生銘例也

刑部郎中張府君神道碑

　右碑銘不以詩而論以歎美之同韓文滎陽鄭公碑例也

寳月大師塔銘

　右銘爲浮屠氏作也而略無一語及其法者同歐文明因大師塔記也

#### 〇王荊公文卅三首

　墓誌銘廿四首　墓表四首　神道碑五首

度支郎中葛公墓誌銘

　右誌敘履歷既總舉所閱之官以綱之矣敘政業又各舉所居之職以綱之同柳交故叔父府君墓版例也壽年以甲子書又一例也

王逢原墓誌銘

　右誌論之詳者美其行之脩而足以有功於世也敘之略者蓋悲其年之短而他有不足書也又一例也書葬日而不書卒日非略也自葬日而以所計九十三日逆推之卒日自見同柳文宗直殯誌例也書子而曰妻方娠未知其子之男女雖紀實又一例也

王深父墓誌銘

　右誌論詳敘略同王逢原誌例也題不書官仕非其志也又一例也

節度推官陳君墓誌銘

　右誌議論以發其端而致感歎之意者深惜其有材與志而無其年同柳文陸文通先生墓表例也不詳其履歷非所重也

叔父臨川王君墓誌銘

　右誌書叔父而不書諱略也詳序其爲善而不得職所以深致其悲也又一例也

贈光祿少卿趙君墓誌銘

　右誌書奺節之綱于首而後詳其履歷先所重也又一例也

都官郎中致仕周公墓誌銘

　右誌卒不日葬書年而不日略也

屯田員外郎卲君墓誌銘

　右誌書母氏因事也卒不日不書壽年略也

金溪吳君墓誌銘

　右誌書子不書妻或未娶也不然同韓文柳子厚誌例也諱字氏系見銘詩中同韓文施先生銘例也

太常博士曾公墓誌銘

　右誌卒不日葬不日略也書生年同歐文明因大師塔記例也銘不以詩而論以足序意同尹文故將仕郎任君誌例也

胡君墓誌銘

　右誌書生年同太常博士曾公誌例也不書妻或未娶也不然同金溪吳君誌例也壽年見銘詩中亦同吳君誌例也

尚書度支員外郎郭公墓誌銘

　右誌特書母氏封同韓交太原王公誌例也世系見銘詩中同金溪吳君誌例也

孔處士墓誌銘

　右誌敘其有致仕官矣有贈官矣而題書處士同李文處士侯君誌例也

王平甫墓誌

　右誌書母封因事也無銘詩略也

泰州海陵縣主簿許君墓誌銘

　右誌卒不日略也

馬漢臣墓誌銘

　右誌不書壽年而云冠五年矣則壽年可知也又一例也葬月而不日不書妻子無銘詩略也

謝景回墓誌銘

　右誌書卒不日卒曰終而曰棄世又一例也

廣西轉運使李君墓誌銘

　右誌書葬地而曰君所自爲壽藏按唐三家及歐尹曾墓誌無書壽藏者此雖紀實又一例也

虞部郎中晁君墓誌銘

　右誌敘略銘詳如韓文法曹盧府君夫人苗氏誌例也而此銘尤詳又同劉統軍碑例也

京東提點刑獄陸君墓誌銘

　右誌敘略銘詳同虞部郎中晁君誌例也

楚國太夫人陳氏墓誌銘

　右誌不書諱同韓文息國夫人誌例也書夫人子女不繫夫人而曰公子公壻又一例也

永嘉縣君陳氏墓誌銘

　右誌不書諱同楚國太夫人陳氏誌例也

右千牛衞將軍仲焉故妻永嘉縣君武氏墓誌銘

　右誌不書夫姓宗室也書卒曰棄世同謝景回誌例也敘書某官某之妻故某封某氏題書某官某故妻某封某氏一以故繫封一以故繫妻義雖不殊自成兩例也按唐三家及歐尹曾誌婦人無書某人故妻者而此書之又一例也題其夫之名同韓文緱氏主簿唐充妻盧氏誌例也

太常博士楊君夫人金華縣君吳氏墓誌銘

　右誌不書諱同楚國太夫人陳氏誌例也書其夫之壽年葬日又一例也

寳文閣待制常公墓表

右表不書諱不書字不詳履歷而議論以終篇又一例也

處士征君墓表

右表敘德履而并其同志之友二人者敘之又一例也

長安縣太君墓表

右表不書諱同楚國太夫人陳氏誌例也書太君十四而嫁五十一而老五十六而卒按唐三家及歐尹曾墓誌無書老者此書之又一例也題不書姓兄爲表也

外祖母黃夫人墓表

右表不書諱同楚國太夫人陳氏誌例也不書族出略也

虞部郎中贈衞尉卿李公神道碑

　右碑首書贈誥之辭所以榮君之慶施又一例也

檢校太尉贈侍中正惠馬公神道碑

　右碑首詳書賜號官階勛爵邑謚同韓文劉統軍碑例也

司農卿分司南京陳公神道碑

　右碑書履歷而曰官終於司農卿而所更某官某官任終於知陳州而所歷某任某任皆綱而目之同度支郎中葛公誌例也書世系於序末而尤詳於銘詩中又一例也

贈司空兼侍中文元賈魏公神道碑

　右碑序端不書世系而遠譜略見於序末又一例也按韓文神道碑皆首書世系其不書者淸邊郡王碑而已此豈亦是例歟

翰林侍讀學士知許州軍州事梅公神道碑

　右碑敘略銘詳同韓文劉統軍碑例也

#### 〇蘇文忠公文九首

　神道碑四首　墓誌銘五首

宣徽南院使致仕特贈司空文定張公墓誌銘

　右誌稱天子之大德而論其所以致太平而得賢才者以發其端然後序次其事又一例也特書三代妣不以妣書而繫其夫書曰娶又一例也書女曰嫁而復歸雖紀實又一例也

故龍圖閣學士滕公墓誌銘

　右誌首書始對帝問輙進直言所以著公之見用以正也銘詩所敘詳在被讒所以惜公之所有不得盡施也二者皆公生平之大而首末謹書之雖立言之法亦一例也

王子立墓誌銘

　右誌不書姓略也書子曰遺腹子裔紀實也同王文王逢原誌例也

陸道士墓誌銘

　右誌不書族出不書葬日略也詳於論其丹學也

李太師墓誌

右有銘無序同韓文試大理評事胡君墓銘例也

司馬溫公神道碑

　右碑首敘信順尚賢三德以贊頌天子母后之聖所以重公之賢也次序婦人孺子夷狄姦邪亦皆仰公之德化所以實公之賢也繼又敘公既薨之後人之哀慕祠祀者四方遠近無不皆然能致乎此公之一誠而已所以推公所以爲賢之本也三者雖敘公之賢實繫國家之大政故特詳之然後序次其事同文定張公誌例也謹詳奉勅之辭同歐文文正公碑例也

富鄭公神道碑

　右碑敘景德盟後虜人不敢盜邊者三十有九年慶歷聘後北方無事者四十有八年百年之間所以四方晏然以休養生息而致太平之盛者先則寇公之功後實公之功也公方進用之初固已任其大者如此故首書之然後序次其事同文定張公誌例也謹詳奉勅之辭同司馬溫公碑例也

趙淸獻公神道碑

　右碑敘國家善於用人是非明辯賞罰必信而天子穆然無爲坐收成效此爲治之至要也而公與有功焉故首書之而後序次其事同文定張公誌例也謹詳奉勅之辭同司馬溫公碑例也

趙康靖公神道碑

　右碑敘國家有天下六聖一心用仁尚德守之不移此宋興百廿有五年四方乂安民物忻戴自漢以來太平之盛未之有者由當時公卿大臣類多長者相與輔相之所致也而公其一人焉故首書之然後序次其事同文定張公誌例也

#### 〇朱文公文廿首

　墓誌銘八首　墓碣銘一首　墓記二首　壙記二首　埋銘一首　墓表四首　神道碑二首

端明殿學士黃公墓誌銘

　右誌書贈官不曰贈某官而曰詔以某官告其第同尹文故宣德郎皮公誌例也

承務郎李公墓誌銘

　右誌首書其致仕誥命之辭同王文贈衞尉卿李公碑例也

陳師德墓誌銘

　右誌議論以發其端而著科塲之獘所以深歎夫聖賢脩已治人之方國家禮義廉恥之教不行同柳文陸文通先生表例也

劉十九府君墓誌銘

　右誌不書姓名門也題書其第又一例也

直顯謨閣潘公墓誌銘

　右誌詳書妻之氏諱與字雖妻同葬又一例也

郭得誼墓誌銘

　右誌銘序略銘詳同韓文盧府君夫人苗氏誌例也銘皆贊美之詞無所敘述同韓文盧渾誌例也

潘氏婦墓誌銘

　右誌題書潘氏婦按唐三家及歐尹曾王蘇婦人誌題有書某氏妻者矣無書某氏婦者此蓋雖夫請銘而主於舅也又一例也

篤行趙君彥遠墓誌銘

　右碣書生年同歐文明因塔記例也題揭其德以表之又一例也而不書官德重於其官也又一例也按唐三家及歐尹曾王蘇墓銘非賜碑則撰文製題皆出一手無別製題者此云今少傅福國陳公乃大書其碣之首日皇宋篤行趙君彥遠之墓而子某使人奉狀請銘而刻諸下方則譔文製題出兩人矣又一例也

司農寺丞翁君墓碣銘

　右碣敘君守正不阿而以智全趙氏天下莫不高其誼慕其名而想見其爲人此平生之大節也故首書之而後序次其事同蘇文文定張公誌例也既書調某官以母喪不赴又書以少母喪去官所謂少母蓋其生母也而因事見之同李文兵部侍郎贈工部尚書武公誌例也

劉樞密墓記

　右記詳書其生之年月日時又一例也題書墓記同柳文韋夫人墳記例也

范直閣墓記

　右記詳書其生之年月日時同劉樞密記例也生年不書甲子而書釋歲卒年亦然又一例也題書葬記同劉樞密記例也

知縣何公壙記

　右記書其生之年月日同劉樞密墓記而稍略也題書壙記同韓文女挐壙銘例也

亡嗣子壙記

　右題書壙記同知縣何公記例也

女巳埋銘

　右銘無序同韓文試大理評事胡君銘例也題書埋銘又一例也

屏山先生劉公墓表

　右表有銘詩雖云墓表實墓誌銘也題不書官同歐文徂徠先生誌例也

程君正思墓表

　右表議論以發其端而致感歎之意者傷其爲學能擇能行而無年以死不得見其德業之所成就同陳師德誌例也葬不日略也

曹立之墓表

　右表葬不日略也表後有系又一例也

韓溪翁程君墓表

　右表題書其所自號者揭之又一例也

朝議大夫致仕贈光祿大夫黃公神道碑

　右碑敘宣和之末弄臣竊柄建取燕雲之策而公固已有先見之憂已而果召非常之變京城陷沒衆皆俛首奉賊公獨感憤移檄致事而去雖不數曰竟以病卒然祖宗所以涵養斯人至深且遠者乃於公少見遺餘也故首書之而後序次其事同司農寺丞翁君碣例也不書諱與字同王文寳文閣待制常公表例也

龍圖閣直學士吳公神道碑

　右碑書贈官不曰贈某官曰有司以某官告其第同端明殿學士黃公誌例也

墓銘舉例卷二

### 墓銘舉例卷三

　　　　姑蘇王行止仲　編

　　　　金匱王頴銳秉誠校

墓銘書法既舉韓文爲之例而取李柳歐尹曾王蘇朱八家之文廣之矣復因閱諸文集值有可爲例者或一或二隨而舉之而輒實之又所以廣九家之例也以所錄先後爲次不以人之先後爲次者所值不可預期而錄之蓋未已也

#### 〇陳后山三首

　墓銘一首　墓誌銘一首　墓表一首

魏嘉州墓銘

　右銘詳書其世胄所自與其遷徙之次者重其族之大同韓文杜君誌例也既詳書兩母之氏封矣又特書所生之氏封焉按九家之例有因事見人生母者無特書所生者也而此書之以其有封也又一例也

仲父陳君墓銘

　右誌書妻曰娶某氏不終故其葬不祔所謂不終蓋離婚耳按九家之例書妻無著離婚者此雖紀實又一例也

宋魏府君墓表

　右表篇末之論議譏薄祭厚葬之非其說是已及詆夫求文表墓者乃曰韓退之爲銘文數十去今幾時穹石偉書顧無存者而其人之事功煹煁在人心目如今日事是以知金石之不足恃也是蓋欲揚其意反抑其辭以激之耳後山好奇故其文如此

實例

魏嘉州墓銘

　魏氏望鉅鹿自漢兖州刺史衡之曾孫始居魏之舘陶五世而至鄭公辨毅慈明爲唐宗臣館陶之魏始大甲於國譜又五世而至司徒之子別居歙之婺源其後四世而至尚書禮部侍郎諱羽爲太宗真宗三司使十有八年而生龍圖閣直學士諱瓘見微致大功昭南邦以吏部侍郎歸老下蔡葬壽春八公山下仍父子贈太尉在名世之數別爲下蔡之魏太尉兩娶刁氏有子十一人君乃第十子也諱紹字奉之仕爲將作監主簿嘗知虞城縣禁蒱博而盜止留守下其法焉勾當合流鎮歲大饑君歎日朝請而夕報亦不及矣振廩出以下估而後聞旁近賴之通判絳州行州事新廟學具師徒士故沈浮俗間檄縣諭出之講試以時君與其屬過焉後以朝散郎知嘉州自唐開元獻荔子而今樂用朱桑人始病之久而微矣不給其求而刑者衆嘉祐中有良守哀之作二詩刻石以諷君將行要貴多求者既至摹其石詩以報黠賈奪人鹽井更數守訟不决君刑而還之君孝友慎和而不受私居無子弟過出有吏能嘗有勞再登格而賞不及君亦不自言也紹聖元年二月己未卒年五十七明年二月甲子從葬壽春兩母並封崇榮二國夫人而所生何氏別封旌德縣太君娶李氏左金吾衞大將軍忠吉之女封壽安縣君三子男汶女二嫁蔡州助教刁寳臣濠州參軍晁載之將葬君夫人曰葬有銘君之行治不可不書也使晁載之具其事曰君常調不及用循職而已毋異也既具合宗而謀曰其誰銘晁婦日其陳氏乎不則沒吾父矣晁載之曰士求銘於陳氏辭者屢矣吾所見也求可冀乎其婦曰盍索其辭以固請乎於是汝來及余於潁水之上以請晁與余交又與俱來其何辭銘曰　魏氏再顯惟其有繼有作有承以有其位再登公師有子之致君伏不興亦保其世捷爲之政不侮不畏更四十年良有其二事惟其常亦何以異夫人之云銘則不愧

仲父陳君墓銘

　仲父諱某字某先大父爲懷州有相者過之使視諸子謂君不宜仕慶歷中若以仕爲試秘書省校書郎調滎之資官尉不赴京兆之鄠臨潼主簿舉監環之折博務皆不終謂君非不仕特不宜耳何妙耶然則形骨可以知其貴賤氣色可以知其休咎而荀子非之何也元豐幾年年五十有幾而卒有一子曰師中三女嫁李某卲敏脩張某敏脩今爲臨淄主簿建中靖國元年五月某日叔父前崑山丞珣葬于彭城呂柵之大塋君娶解氏光祿卿程之女亦不終故其葬不祔銘曰　婚宦不卒則歸之天如何不淑又不得年兄弟之懷葬從先人歸安其居宜爾子孫

宋魏府君墓表

　君諱宗訥字景仁彭城安德里人治平幾年東人饑天子出使振業之募民出粟而賜以官君於是爲州助教其先累富父齊爲洋州司理參軍娶胡氏有五男子君以季少任事矜恤內外敬士而親緩急扣門不以事辭有報者未嘗不辭也凡貸而後則倍期而不倍息或損之日人一而吾二爾何損凡質不問當不惟其所欲有來以篋使自騐而不一發或疑焉曰雖妄何憚且一失而不復人必不爲也及疾屬其子於母兄以學度不可償與償而後者皆焚其劵後其兄病胡夫人復行之人談之至今君以熈寧三年八月甲子卒年三十有三娶高氏一男四女紹聖五年七月甲子其子滌謀於其宗自大父而下與君凡幾柩別葬于大彭郷之新城村滌舉進士方質謹厚不談人之短有談者弗應至巨惡人所唾罵一歎而已家雖貧不苟受將葬宗不共其費或問之曰葬吾責也使不問吾且專之而况有助乎余由是與之遊始葬欲余銘而不敢請既聞而哀之昔阮思曠有好車人欲以葬而難之思曠曰車而使人憚惜何以爲也遂焚之念感思曠之車之事乃書以叙之使陳諸墓古者葬以欬祭以生謂鬼有知而尸無知也故不封而廟後之人薄祭而厚葬既封殖之而又識之既掩諸幽而又揭于道既守之子孫而又以累人其爲不朽極矣雖然韓退之爲銘文數十去今幾時穹石偉書顧無存者而其人之事功煹煁在人心目如今日事是以知金石之不足恃也今魏氏欲顯其親而必余之述豈不悖哉元符元年九月辛亥東里陳師道撰

#### 〇黃山谷文二首

　墓誌銘一首　墓誌一首

瀘南詩老史君墓誌銘

　右誌書三代而二代皆書其所自號按前例并續例無書父祖之自號者此書之又一例也書題而以世所推之號冠之從推之者之志同歐文徂徠先生誌例也

黃氏二室墓誌

　右誌書二夫人沒後庭堅始得男曰相他曰當使相乞文於亍友而刻之隧按前例并續例無誌妻而書其卒後得子者蓋妻既卒而得子必後娶所生不繫於先妻故不書也而此書之子必微出者微出則母先妻而書之禮也又一例也題書二室墓誌雖紀實亦一例也

實例

瀘南詩老史君墓誌銘

　維史氏遠有世序自唐尚書吏部侍郎嚴從僖宗入蜀生德言爲山南東道觀察支使因不能歸占籍於眉山生光庭孟氏時試大理評事知應靈縣應靈至著明嘉州軍事推官嘉州生溥見蜀之亂遂不出仕號江陽隱君江陽生回能詩自號知非子知非生宗簡各能知人善料事自號天和子天和子實生詩老詩老諱扶字翊正少則篤學能詩紹知非之業以貧干試於眉州又干試於開封府皆見絀乃遊瀘州杜門讀書士大夫之子弟多委束脩于門遂老於瀘州妻子或謂不足君熙熙然曰會當有足時自守挺然不妄取與有挾勢利而求交者雖鄰不覿也其見剌史縣令鞠躬如也未嘗有私謁既晚暮不及仕進閑居無一日廢書尤刻意於詩登臨樽酒率常吐佳句壓其坐人故士君子推之曰詩老云夫人楊氏生二子銳鎮一女嫁進士王庸繼室杜氏生四子鑄銅鎬銓君卒以紹聖三年四月某甲子享年若干葬以元符二年正月癸亥其兆在瀘州之上白芳之原自天和而上皆葬眉山而葬瀘州自君始鎮有文行瀘州學者宗之竭力大事而來請銘遂銘之銘曰　人皆汲汲仰掇俯拾商財計級脅肩求入君獨徐徐書畊筆鋤我躬則臞我心則腴縕袍後禿藜藿不肉哦詩滿屋金革匏竹瀘州洋洋樅栝其岡勒銘詔藏尚其嗣之昌

黃氏二室墓誌

　豫章黃庭堅之初室曰蘭溪縣君孫氏故龍圖閣直學士高郵孫公覺莘老之女年十八歸黃氏能執婦道其居室相保惠教誨有遷善改過之美家人短長不入庭堅之耳方是時庭堅爲葉縣尉貧甚蘭溪安之未嘗求索於外家不幸年廿而卒殯于葉縣者廿二年繼室曰介休縣君謝氏故朝散大夫南陽謝公景初師厚之女年廿歸黃氏閑於禮義事先夫人愛敬不倦侍疾嘗藥不解衣至於復常脩禪學定而不廢女工能爲詩而叔妹不知也言有宮庭行有坊表不皦不汙長少咸安懷之年廿六而卒生一女曰睦纔四歲過時而先夫人哭之哀殯於大名者十一年元祐六年先夫人捐館乃克歸二夫人之骨於雙井八年二月從先人葬焉同宮而異槨初庭堅年十七從舅氏李公擇學於淮南始識孫公得聞言行之要啓廸勸獎使知嚮道之方者孫公爲多孫公憐其少立故以蘭溪歸之及庭堅失蘭溪數年謝公方爲介休擇對見庭堅之詩曰吾得婿如是足矣庭堅因往求之然庭堅之詩卒從謝公得句法鳴呼如蘭溪之女美介休之婦德皆室家之則也常欲以楚詞哭之而哀不能成文二夫人平生常恨無男二夫人沒後庭堅始得男曰相他日當使相乞文於予友而刻之隧以哀其志

#### 〇陳了齋文七首

　墓誌銘四首　墓誌一首　埋銘一首　墓識一首

李景溫墓誌銘

　右誌書爲郁擇所宜娶得將樂楊氏中立先生之女蓋郁其子所娶其子婦也按前例并續例無書子婦者而此書之然非正書也亦因上事而推其意以書之耳雖似例不可以爲例也

中奉大夫游公墓誌銘

　右銘序稱居士而題書所贈之官書雖以榮君之寵亦紀實也又一例也

陳謹常墓誌

　右誌書郷邑姓氏名字卒日葬地之外例所當書者皆不書惟叙其遠來之情病汆之故以深著其悲感末則致辭以喻慰焉雖類夫韓文盧渾墓銘然又一例也

太令人黃氏墓誌銘

　右誌書所歸曰先適大中大夫孫公諱廸次適中奉大夫游公諱潛書子日子男三人諤爲孫氏子按前例及續例誌婦人無書再適者今書兩適故必著其先適之子焉雖紀實又一例也

仁壽縣君高氏墓誌銘

　右誌書女適某官姓某再適某官姓某按前例并續例無書女再適者而此書之雖紀實又一例也

侍郎鄒公埋銘

　右銘序所歷官而不書行治略也按前例并續例志人之墓而無銘者必有感歎或議論或悲悼嘆慰之辭此皆無之惟結以某官陳某叙次一語亦略例中之一例也題書埋銘同朱文女已埋銘例但彼銘而不序此序而無銘又一例也

尚書豐公墓識

　右識敘所歷官而不書行治無他辭惟結以某官陳某敘次一語同鄒公埋銘例也題書墓識又一例也

實例

李景溫墓誌銘

　景溫諱庭姓李氏景溫其字也世爲邵武軍光澤縣人大理評事諱鐸之孫惠州河源縣主簿諱詔之子也大理公初欲教其子讀書游舉而以資給未饒爲患於是治產積儲商而通之達百貨于中都以其嬴餘買書以歸未幾火焚居第大理公方宿田廬或報之亟問曰書焫乎曰唯書在爾及還家喜語諸子曰書在足矣子誥以業儒起家官至太常博士河源公薦于郷數黜禮部因語所親曰從仕治生事不可兼自先大理公以來蓄少施多舊資浸耗祿不可以力干我當盡力於一家爾由是一於幹蠱出入不避寒暑而阡陌增廣使官者學者益皆優裕得以養廉自重太博公有三子其二登科而河源公晚沾恩命得子亦晚然景溫天資謹厚父母曰孝兄日悌朋友信之其自飭甚嚴雖責於人者薄而皆忌憚隨流品酬酢各盡其情有不可其意者面救其失而去無後言而人皆畏而不怨燕居默坐終日無懈惰容動止有常耆舊推與子弟之觀行而化者多矣知其隱德而服其不見於事者非特其郷人也景溫娶同郡葉氏屯田員外郎誼之女無子以其兄之子郁爲後初余仲妺歸太博公之仲子叔平生四子郁其季也郁三歲時景溫請於叔平曰先太博公與河源公同產相親愛今或子孫蕃衍或繼嗣未立欲以阿郁爲請忍拒之乎叔平曰我子猶汝子也汝齒尚未壯無乃太早計乎後十有七年叔平閑居海陵景溫復以書請日齒之未壯者髮今白矣既老且獨兄不念前語叔平覽書惻然即報之曰以郁爲汝後叔平善教子郁有知識文行景溫家習和肅夫婦相待如賓爲郁擇所宜娶得將樂楊氏中立先生時之女郁既承顏率禮婦亦謹職順助一門之內雍雍如也里居與季兄濬飲酒賦詩游處必偕既而孟兄勉倦官而歸兄弟聚集方相娛樂而景溫逝矣仲兄深叔平也叔平當官不苟所至必詢老民情爲之興利除疚當路者以是知之仕浸顯矣崇寧初生元符末上書邪等自京西提舉官削籍投竄凡四年始得敘復自便平生喜辨論而恥於苟隨其愛景溫尤厚景溫宜和元年三月丁未以疾卒於正寢享年五十有九子惟郁一人孫曰延孫嗟夫景溫可壽可達而天留其年老得一官訖無所施設雖里居之樂怡然自足而亦不得久享使世之爲善者將孰視而勸乎可悲也已郁將以宜和二年七月辛酉葬景溫于光澤西郷歸仁里夏壇之原前葬遣人來南康請銘夫景溫躬行之美化被一郷發揚之助亦何俟於銘哉若夫隱身教在其子孫者未遽白也今雖鬱後必通顯亦當祗懼以需爾銘曰　嗚呼景溫有執有常嚴取與於一介泯毀譽而韜光彼競我恬然足以藏使其達而克施化詎止於一郷休休焉終守不易矯乎君子之強齎此以沒雖夭不亡

中奉大夫游公墓誌銘

　居士諱潛字升叔家建州建陽之唐石里累世爲名族居士少敏慧風力過人遇事無所屈早喪母竭力事父郷人皆推其孝性樂善無媚嫉聞人嘉慶如在已終日言不及人之過惡有盜聚刼過居士之門相戒以勿譁且呼于道日母佈母怍里俗親沒即分財析居居士畢喪且十年猶不忍與兄弟異食居士居家嚴整以身教子弟二子舉進士中第酢試太學錄居士携酢之官京居數年親舊至者皆館焉俸薄用窘居士約身從儉以率其家惟恐不足爲親舊歡也酢除太學博士命下辭得知西京河淸縣二年命再下就職未幾復請外官簽書興德軍節度使官廳公事初酢將欲求外補先請於居士居士曰士行其志出入適宜無不可者我何容心乎兄之子醇爲廣西機宜卒居士聞訃哭之過哀日夜以其兄爲憂即分先疇歲入以助其生未幾居士得疾卒于齊州之官舍紹聖二年三月己未也享年六十有六夫人黃氏有令德生二子酢今爲朝散大夫提點成都府長生觀酵出繼爲南康軍司理參軍勛之後自高郵尉解官奔齊州與其兄扶居士柩以歸今爲奉議郎提轄淮南路直達綱孫男八人撝文林郎洪州司兵曹事餘皆幼女孫三人以紹聖四年三月辛酉葬于唐石里之松原前葬居士長子定夫以承事郎汝江舟所述行狀屬銘於某某以遷葬南北不暇敘述今蒙自便憩於九江蓋自紹聖丁丑迨今政和丁酉廿有一年居士之墓木拱矣而定夫仕不加顯所以奉承先訓磨勵素守久益著也光揚德美其要在是奚復假於衰憊之言乎辭不獲已愧不足以助發揮也居士自定夫登朝累贈至中奉大夫銘曰　閭里推孝盜不忍譁人與其誠善積於家言無枝葉誨子以身斥聞取達惟是之循子官學省再求補外得請于庭動吉無誨捨彼所爭我實訓之取彼所棄恪守無違白首未行不貳以俟歿而彌彰慶在有子

陳謹常墓誌

　延年善士陳之顏字謹常卒於鬱林葬於合浦慈恩寺之東初崇寧二年二月亍自袁州移竄廉州是年三月過潭州興化寺五月過合浦就拘囚于城中之顏自郷里遠來見其叔祖之幽辱窮餓貨米于鬰林得十斛寄合浦其書曰米至公可糊口之顏病恐不得歸又半月僕挈其骨以還亍方病瘴癘一慟失聲因成痺眩不能再哭慈恩在城外不得親臨其穴葬之日遥望而默告之曰汝萬里遠來有意也吾骨今誰委乎使汝客荻瘴郷不得歸見老母者由汝叔祖汝叔祖觸禍至深理不生還汝其安穴以待終當與吾骨並遊于海生笏命也壽夭數也先後時也汝其母憾

侍郎鄒公埋銘

　鄒公諱浩字志完世爲杭州錢塘人祖霖故任尚書都官郎中徙居常州晉陵今爲常州晉陵人父戩故任廣濟軍錄事參軍贈朝奉即公元豐五年中進士第調蘇州吳縣主簿未赴改除揚州州學教授移雄州防禦推官知安州孝感縣事未赴改除穎昌府府學教授元祐七年除太學博士明年用御史來之卲言爲襄州州學教授紹聖三年丁朝奉憂服除改宣德郎元符元年也哲宗召對除右正言明年九月以言事除名勒停羈管新州今上即位復宜德郎添監袁州酒稅除右正言遷左正言左司諫起居舍人明年除通直郎試中書舍人賜三品服差同脩神宗國史遷吏部郎賜對衣金帶是年遇南郊恩奏補仲弟洞爲假承務郎請免脩國史乞閑局改兵部侍郎遂乞外補除寳文閣待制武騎尉文安縣開國男食邑三百戶知江寧府尋改知杭州未赴責授衡州別駕永州安置明年正月除名勒停昭州居住崇寧四年冬移漢陽軍居住五年復承奉郎遂歸常州大觀元年用寳赦轉宣義郎四年特復直龍圖閣公自嶺表還親側凡六年而瘴癘歲作今年春大病遂不起政和元年三月九日也享年五十有二母張氏封安康郡太君夫人沈氏蓬萊縣君子男二人曰柄曰栩卜以今年十二月初三日葬公于常州晉陵縣之德澤郷林莊原祖考之兆從公志也敘復宣德郎陳某敘次

尚書豐公墓識

　公姓豐氏諱稷字相之明州鄞縣人嘉祐四年中進士第歷亳州蒙城縣真州六合縣主簿襄州穀城縣令越州會稽縣丞熙寧十年安公燾使高麗辟公爲書狀官還特改著作佐郎除知開封府封邱縣元豐元年召對除太子中允權監察御史裏行改通直郎除秘書省著作佐郎守尚書吏部員外郎避嫌請外補除利州路提點刑獄轉承議郎除尚書工部員外郎殿中侍御史右司諫轉朝奉郎除國子司業起居舍人太常少卿國子祭酒轉左朝散郎哲宗幸太學講尚書賜金紫自祭酒兼侍講除尚書刑部侍郎充北朝國信使還除集賢殿學士知穎州知江寧府紹聖二年除龍圖閣待制知廣州未行除吏部侍郎求外補侍讀除龍圖閣待制以朝散郎知河南府知鄆州知成德軍轉朝請郎知頴昌府知應天府知湖州知杭州轉朝奉大夫今上即位覃恩轉朝散大夫以諫議大夫召轉御史中丞除工部尚書兼侍讀遷禮部尚書除樞密直學士知蘇州除越州降充寳文閣待制知明州落寳文閣待制常州責授海州團練副使睦州安置道州別駕台州居住除名勒停建州居住崇寧四年移婺州居住五年特授朝散郎管勾亳州太淸宮任便居住歸明州大觀元年十二月戊戌薨于正寢壽七十有五公曾祖衍祖表皆不仕父祿贈中奉大夫母凌氏贈華原郡太君夫人李氏贈大寧郡君繼室陳氏贈文安郡君男三人曰安常試太學正曰太常壽州壽春縣主簿皆前卒曰希仁承奉郎女二人長適朝散郎監頴昌府合流鎮藺中謹次適奉議郎郭壽孫男曰濟登仕郎遼州遼山縣尉曰治承奉郎曰漸尚幼孫女一人適承奉郎西京宗子博士張琪曾孫男女五人希仁得遂罔之疾不能當大事濟自遼山去官承重而歸與其弟治以三年十二月甲申葬公于鄞縣通遠郷金谷里級山奧之原叙復宜德郎陳某敘次

#### 〇晁濟北文四首

　墓誌銘四首

朝請大夫致仕陳君墓誌銘

　右誌書自出云父光祿大夫前夫人賈氏永年縣君後夫人潘氏安福縣君而君寧國縣太君賀氏出也書歷官云調寧國軍節度推官遭安福憂則君既仕後母尚無恙所謂寧國太君蓋其生母以子而貴者也而因事書之同李文兵部侍郎武公誌例也

黃君墓誌銘

　右誌書祖父而不書諱書卒而不書日書孫而不書妻子略也重在敘其不嗜利而能出穀救人雖不用術而知致富有命也

李氏墓誌銘

　右誌不書卒日非略也書自卒至葬不以月計而曰沒後四百六十八日某年某月某日祔于某山舅某官某諱之兆同歐文石曼卿墓表例而少變也彼則因卒日而順數可得葬之曰此則因葬日而逆推可得卒之日同柳文宗直殯誌例也

闞氏墓誌銘

　右誌書邑里而不書世系不書嫁而書入不書祔于夫而書近夫之故兆是蓋微者爲其子而銘也又一例也

實例

朝請大夫致仕陳君墓誌銘

　君姓陳氏諱知和字德時按其譜博州人也六世祖翔唐末從事成都府王建有異志翔屢沮之廢居閬州之西水孟昶以蜀歸曾祖諱省華始來自蜀爲祥符人仕本朝爲左諫議大夫有能聲贈太師尚書令兼中書令秦國公秦公生三子皆以儒學擢高第位將相有勛勞於國樞密使尚書右僕射同中書門下平章事贈太師尚書令兼中書令英國公謚文忠諱堯叟君祖也英公生尚書都官郎中贈金紫光祿大夫諱師古光祿生君光祿前夫人買氏永年縣君後夫人潘氏安福縣君而君寧國縣君賀氏出也光祿當任子以與其族人而君從祖太尉康肅公方觀察宿州任君右班殿直及長知書歎曰吾家世如此吾父教我以學何如而吾可用此進耶乃上書願易所得官從左遷仁宗嘉其意且以其文忠後從之初調河南節度推官事四守梁適李淑張觀蘇紳皆當時顯人其趣操不必同而君介然若一四人者皆賢之再調寧國軍節度推官竄卒誘姦民剽里中卒殺人民從旁止之傷而免守欲年論民荻君爭之力守怒而入君立廡下不去守悟爲讞諸朝民果不遭安福憂免喪擢衞尉丞知硤石縣事縣當陜衝卒苦於役作僞印帖隱民間前令比獲以要賞君一日執六人且嘗度關應烣既不忍以要賞見其尫然誠苦於役者爲移文所從來無他過僞印帖焚之還其役戍兵道縣中羣傅犯法邏者執于庭數百人譟縣門且奪之吏趣閉門君徐出坐堂上命開門衆莫敢入因陽叱邏者解縱之既行密疏其名河南府皆正其罪改僉書彰德軍節度判官事未行遭寧國憂免喪遷大理丞知緱氏縣事英宗即位遷右贊善大夫昭陵採石聚兵緱氏城中萬人倉無儲粟而輸者未至君度不可竢報乃下令借富人停粟約與之息匿者沒官令出而辦比輸者至則兵仰食縣者十五日矣事已旁縣吏皆遷而若不自言賞亦不及遷殿中丞又遷國子博士通判果州事神宗即位遷尚書虞部員外郎曾孝寬察訪河北奏君偕行朝廷方議省郡縣寬力役吏希旨爭言可省而乾寧保定順安三軍在議中俾君往視還書沿邊城犬牙相制以利守禦而便轉輸此祖宗深意不可改朝廷然之爲不廢三軍中人程昉建言徙漳河洛州使者以君權知洛州重其事漳河役大昉欺朝廷以易集務減人徒人徒以故怨之百餘人燒民廬爲暴君盡捕得誅其始謀者八人事且畢會新守至君還趙州昉以君爲暴其短乃歸功新守而君亦不辨也丞相王公安石雅知君可用使人諭君歙故難治而朝廷方行法欲以倚君君不得辭擢知歙州事遷駕部員外郎自以不能當執政意至則求閑局差管勾嵩山崇福宮民上書願留者以千數房州地僻守屢以贓敗又擢知房州事郡枕山城西有溪從來高望之溝洶在城上舊有堤圯不治餘三十年君議增築不欲調民乃以術招竄卒廩之益以州兵凡用工萬踰其舊文二尺而廣如之人初以爲煩會明年溪大漲得堤而定人乃服君奏課京西第一遷虞部郎中擢知泗州事郡當水衝屬霖潦度淮汳洙泗滿必大下因預爲守城備水至浸城且壞吏倉卒不知所爲而君規畫素定語吏如此如此城既無虞而民賴以活萬計璽書獎諭擢提點廣南東路刑獄事改朝奉大夫番禺南粵都會守俸月七萬守方對詔獄君攝州事竟八月當得錢六十萬君不取曰我豈緣人不幸而自樂耶宴賓客爲徹樂其忠厚如此遷朝散大夫盜起梅州去治所更四郡君以爲道驛而往恐後乃自南雄州絕山倍道崎嶇茅竹間蒙霧得疾幾殆後良愈因求上印綬時方六十一上即位遷朝請大夫賜三品服勛上柱國爲人淸慎退約不干權貴善與人交自以無怨惡於人明白立斷所至民愛之善楷隸喜爲詩既謝事作燕譽堂於第之西北隅蓋以訓辭名之日從賓客飲酒談笑其間以疾卒壽六十四元祐二年五月丁巳也夫人鄭氏安居縣君男曰适寧郷縣尉逾鄭州司户適臨河主簿女長適朝散郎潘行次適通直郎王鎮次適道州錄事楚冲次適宜德郎周任昕幼在室孫男七人諸孤以君卒之明年七月壬申葬于河南府密縣義臺郷之武泰岡來求銘銘曰　仕可以藉其世而公不預之進可以遇合而公不競之時未可以去也而公去之事取其先得取其後名處其薄功處其厚造物者報其天不報其人其人不㤀在其後之子孫

闞氏墓誌銘

　闞氏開封人年十七入故太子洗馬贈銀靑光祿大夫濮陽杜侯家生四男四女年七十七以元祐元年八月丁亥卒以其年九月癸酉葬于濮州鄄城縣靑山里之原近侯之故兆也初侯捐館舍闞氏奉其家事恪如侯不亡而教其男女以職內外有法度故季子宜德郎刪定省曾事監條貫于民遂以文學中進士第有聲而女亦爲士妻宜其家曰劉龜年馬希閔二婿也三男及女早卒而有孫七人皆宣德之子績綰繙緩緬緝絪可謂盛矣宣德既仕當途大夫稱其材而所與遊又多一時知名士族人亦咸謂洗馬有子以爲榮而宣德君曰吾何以得之邪吾母教使然也嗚呼是可銘也已銘曰　善教子以有祿生無悔從吉卜

墓銘舉例卷三

### 墓銘舉例卷四

　　　　姑蘇王行止仲　編

　　　　金匱王頴銳秉誠校

#### 〇張宛丘文三首

　墓誌三首

王仲孺墓誌

　右誌諱字郷邑妻子見銘詩中同韓文施先生銘例也歷官爲政序綱而銘目之又一例也

華隂楊君墓誌

　右書子曰遺腹同王文王逢原誌例也遠系略見於序末用王文贈司空兼侍中文元賈魏公碑例也無銘詩略也

符夫人墓誌

　右誌不書諱同韓文息國夫人誌例也書祖曾而不書諱略也而諱其夫之父祖同柳文伯祖妣李夫人誌例也書卒而不書日亦略也

實例

王仲孺墓誌

　河南王雯者齒少篤於自修好學而能文余聞之而未見也紹聖四年余以罪戾謫官齊安一日有客墨衰造門視其謁雯也見余則泣而言曰先君與子舊矣雯不幸既孤將葬而無詞以刻先君之墓敢以是屬諸子某曰余嘗見朝奉君於京師其深者某之陋所不敢知而其粗與夫衆所譽者竊聞之矣不曰篤恭好學而廉儉者歟敏於爲吏愛民狥公不撓於權者歟然其人厚于實而薄于名豐內而廉外世之君子未必知之余嘗辱聞焉則屬銘于我固宜謹取其爵里行事叙之曰君曾祖諱恪西頭供奉官祖諱淮越州諸曁主簿贈太常博士考諱起尚書屯田員外郎秘閣校理贈左中大夫君初補太廟齋郎調陜府湖城縣尉又爲澠池安邑二縣主簿河中府猗氏縣令改宜德郎監解州鹽池兼知縣覃恩遷通直郎賜五品服知孟溫縣遷奉議郎加武騎衞管勾京北排岸司遷承議郎加雲騎尉監京米倉遷朝奉郎知德州加飛騎尉紹聖三年五月廿六日卒於官享年五十以某年某月某日雯奉君之喪葬于河南府某縣某郷某原以夫人楊氏李氏祔焉銘曰　君諱仲孺時中其字世河南人河淸其里以䕃筮仕湖城是尉湖廢官罷留君一歲實維相縫從湖民意其在安邑涌水于野邑人走祠君鞭而罷後令猗氏有愛其民既去十年見之如親實其耆老以謂子孫民居侵逵使者議毀君紓其苛一道而賴安邑賈鹽民富悍豪君教之學獎禮其髦孝秀聿興鄙悖兹消西民餌師履產輸泉君力弛之鰥寡用安令溫治盜曰姑安之勿浚其姦吏逸民嬉盜悔而畊厥壤大滋邑豪坐獄重賂而逸君以奇購唾手則獲君之去溫其民涕留耆老百千聲言于朝惟河內溫邑聯部異河內有請假君决事後守德州河溢而騖羈民流殍所活萬數伍長悍驕其將笞之長以衆逃斥將之庇君謂長叛首寘於罪貸將不問境爲無事一時持權爭欲用君勉之比周君爲不聞云何不淑五十而僨若凡三娶皆有婦道奧初楊氏其父曰慥繼李父周學士集賢今夫人陳姻黨稱焉劉時張闞又楊克中婿其三子惟德之同君三男子惟雯在焉進士登科甚飭而藝陶牙之原鬱乎松楸乘者下之君子之丘

華隂楊君墓誌

　華隂楊景從予游數爲予道其叔父君之賢曰叔父始好讀書博通絕人而其意常狹儒生思立武功奇節人亦以是與之兩舉進士罷去不得志客江湖久之無所知名時獨遊山澤間飲酒悲吟泣下未嘗語人其意而人亦莫能測其何爲者熈寧六年朝廷出軍治辰州諸蠻景之先人朝奉君從軍以君從行師克懿洽城主將李浩請君招未附者君大喜匹馬懷檄入其穴一夕報命得降者數百人俱來明年築懿洽沅州師謝麟奇君才留館之君爲麟畫攻守策甚衆未及用而麟罷君亦去明年君卒夫人符氏遺腹產一男子元祐四年某月某日景始獲迎君之喪葬于蘓州集縣某郷吾叔少孤教養于先兄恂恂如也其死且三十五年矣天窮而人厄之有至是也夫予曰是固無怪彼其悲歌泣下至匹馬入敵輒大喜此其所欲誠非易售者窮固其所若諱某字某曾祖某官祖某官考某官華隂人蓋漢太尉震後云

符夫人墓誌

　夫人符氏南海番禺人曾祖祖爲布衣考臻虔州司法參軍年廿嫁故大理寺丞陳君世則寺丞參知政事諱恕之孫贈金紫光祿大夫諱禮之子夫人歸陳氏陳氏族素貴夫人起寒家以禮奉順莫或敢以貴臨之寺丞君宦坎坷家徒四壁夫人安之內外忘其貧性寬仁無怨惡撫異出子如已子男四人鼎鼐鼎鼐孫四人鼎與予同學宛丘是時鼎敘爲郡要官而鼎苦自同諸生窮冬積雪寒一室杜門諷誦不輟予竊賢之而考其淵源固已知其親之賢也今年冬鼎以書來云夫人沒矣將葬于池州靑山之南原而屬予銘狀其行事如此其不誣矣夫人年七十其葬實紹聖三年正月已酉銘曰　自微嬪貴儼弗陵從夫於艱順以承考終同穴如平生子孝而賢以有銘

#### 〇呂成公文三首

　墓誌銘三首

林安之墓誌銘

　右誌不書族出不書妻子略也重在叙其學之篤而哀其年之短也敘其師爲之請銘雖紀實又一例也

金華汪仲儀母王氏墓誌銘

　右誌議論以發其端而著譜學婚議實相爲用者所以見汪王之婚望族稱而情義通同柳文陸文通先生表例也題書某郡某人母某氏又一例也

金華時澐母陳氏墓誌銘

　右誌議論以發其端而致感歎之意者所以著葬師之說不可信而夫人之說合乎禮同金華汪仲儀母王氏誌例也題書某郡某人母某氏亦同金華汪仲儀母王氏誌例也

實例

林安之墓誌銘

　自予與永嘉陳君舉博良游每道其學者林安之居實不去口歲在壬辰安之始來婺相與共學其冬以病歸間二年復自溫來會甚瘠且憊形貌非復昔人而志愈強識愈明其學亦非復昔人也予憂喜恭半別去餘月君舉以書赴曰噫安之矣哀甚不能執筆其爲我銘之蓋安之之爲人隆於師友一日不見則惝然若有所亡至其合堂同席心融意洽身之休戚年之早暮郷閭之遠若近皆不暇知病益侵尚講貫繹繹不休獻疑者納忠者代之憂者動之以危語悲辭者曰交於前安之蓋自如也士而有志於學者蓋鮮亦既有其志矣怵焉輒移撓焉輒止莫大于荻生莫切於疾疢痾痛之賊其體膚及是而猶不舍業使充其志庸可限其所至耶安之以淳熙二年十月十九日卒是歲十二月廿日其父母兄葬之于其郷年實三十有四銘曰　若是而不可謂之成邪彼挑達者竟何成也若是而可謂之成邪夫豈自以爲成也哀哉

金華汪仲儀母王氏墓誌銘

　譜學昏議不相爲謀而相爲用昔者氏族之學嘗行矣南有王謝北有崔盧品第甲乙聘娶一失其班則俗以爲大恥放乎末流乃或挾以相市於是氏族反爲昏姻病及其既衰則又混爲一區由卑援高者厥咎僣厥罰常辱厥妖婦乘夫由高耦卑者厥咎貪厥罰常驕厥妖夫虐婦視郷者之患未知其孰先後也以吾觀於州閭之嫁娶不外慕不遠求族望既稱情義亦通宜其家而蕃其後者當必由之尚氏族者誠若是亦何負於世乎言金華之閥閱者汪與王爲顯姓夫人受氏於王出適於汪汪王之睦有自來矣蓋予所謂族望稱而情義通者也自初盥饋訖于終勤儉自律未嘗袨服冶容內外親以寠謁者隨多寡及之曰彼以親親之道來空行空返吾恧焉聊以致吾心耳其誨諸子則曰汝曹第專意經史母以貨販爾志婢妾童奴拊循一以和厚條理家事方有緒而夫人則欻矣壽甫五十一實乾道九年十二月癸未葬以淳熈元年八月甲申其郷惠日其原九里曾祖本贈宣教郎祖登承議郎累贈特進考師古夫曰浩子曰仲儀仲儼仲侃仲偁仲僖女六長以疾在室次適曹著次適曹莊次適時伯茂餘未行時氏婦後夫人七月亦卒孫男四女二仲儀嘗從予游先葬請識乃銘之曰鈞其匹燕其宗相其原安其官

金華時澐母陳氏墓誌銘

　大司徒以本俗六安萬民初一曰媺宮室次二曰族墳墓是維荻生之大紀三代相傳而不變者也居焉而父子有秩兆焉而昭穆有班奇邪譎怪之說未嘗出于其間斯民之生壽老蕃祉繫族以宗名官以氏至于千百年而不替王政既息舉丘封竁窆之柄委之巫史妖誕相承誘怵並作民始忍以啜粥飲水之時起射名干利之望窀穸所卜畔經遠祖度越彊畛孤峙數舍之外服降屬疏蓋有樵牧不禁者矣甚者兄弟忿閱或謂是山於伯獨吉或謂是水於季獨凶狐疑相仗暴其親之遺骨而不可掩是可哀也己學士大夫慨然尚論先王之制則世共譁以爲闊于人情予獨于陳夫人葬有感焉夫人生于壼幃之中組杊是習饍餽是共未嘗親接儒先之餘論也病革屬其子曰必祔我先舅之旁母深狥葬師以咈我志遂攻位於舅墓之東曰楊塢然則墳墓之族實人情之至願當巫史紛若之際猶有不讀周官暗與之合者禮豈彊人者哉故余樂道夫人之事而論次之夫人諱環曾祖某祖某父某男四女一孫男二時氏金華右族舅沒姑老夫人以冢婦傳家闔門千指無違言每與其夫語必曰先舅無恙時賓禮髦畯課督諸孫爲如何君主其外我主其內母使一事減於舊可也其子見里有藏書者歸有羨色夫人出簪珥直數十萬俾爲僦工費且曰吾家非窮空也特欲汝曹異日見此書不忘吾此意耳夫人沒後諸子爲予誦之輒涕下不能禁庶幾有成其志者銘曰　葬書五車重折軸徼祥畏機墓不族淑哉夫人見何獨纊息留言毋遠卜有欲踵之求其躅皇舅之原原左麓

墓銘舉例卷四終

### 墓銘舉例補闕

唐故銀青光禄大夫檢校左散騎常侍兼右金吾衛大將軍贈工部尚書太原郡公神道碑文

　右碑姓見銘詩中同越州刺史薛公誌例也題書官封而不書姓同贈太尉許國公碑例也

清邊郡王楊公神道碑

　右碑不書姓畧也詳書兩妻之父祖同昭武校尉李公誌例也　凡神道碑首必詳書其世系重其所自出也而此畧之先世葢可知也【一作矣】

唐故中散大夫少府監胡良公墓神道碑

　右碑卒不日畧也　凡墓碑題書神道則不書墓字而此書之莆田方氏以為亦【一無亦字】變例也

右三文繼韓文後

韓文凡四殿中少監馬君誌太學博士李君誌貝州司法參軍李君誌南陽樊紹述誌李文凡一處士侯君誌柳文凡五故襄陽丞趙君誌覃季子銘故御史周君碣續滎澤尉周君誌與此表也題不書官而書先生同韓文貞曜先生誌例也

右栁文

### 墓銘舉例諸跋

憶崇禎末年館西城王氏甫里許人華至攜示古今謚法及金石例二書予所未有急手録之録未半遭湖兵為患避兵者匝月比適館則二書烏有矣中怏怏逾三十餘年偶過鄭桐菴先生言及金石例輙出之笥中覺與前本微異假歸重録别為一帙復從汲古閣借得墓銘舉例又録一本與謚法合三既喜夙願得完更増别本尤為快意庶㡬酌古準今于昔人之著有所攷據無滋疑謬云　癸丑秋九月望後六日耿菴漫識時年七十有二

墓銘舉例四卷長洲王行止仲編先以唐韓退之李習之栁子厚次以宋歐陽永叔尹師魯曽子固王介甫蘇子瞻陳無已黄魯直陳瑩中晁无咎張文潛朱元晦吕伯恭凡一十五家之文舉以為例足以續蒼厓潘氏金石例而補其闕矣是書未見雕本抄自無錫秦氏竊意墓銘莫盛于東漢鄱陽洪氏所輯隸釋隸續其文其銘體例匪一宜用止仲之法舉而臚列之惜乎予老矣不能為也康熈丙戌立秋日秀水朱彛尊書

余少爲同里先輩孫莪山先生所知謬託忘年過從談藝一日先生以書一册示余曰此東吳王止仲墓銘舉例也每見近人碑版之交漫無法式得此乃知文章非茍作者余受而讀之爲錄一通藏于篋衍者有年矣第轉寫之書訛闕頗多嘗欲校刊行世而一行作吏鞅掌風塵未暇及也今年冬于吳中藏書家借金孝章手錄本與錢牧齋家藏本三者合校又取韓柳歐蘇十餘家文集參互訂正訛者刊之闕者補之疑者兩存以備考而是書始稱完善旣卒業臨潼張君哲士請授梓乃以畀之長夜展閲回憶與先生把酒京師抵掌論文屈指四十餘年恍如昨日是書向無刻本今得與潘黃二書彙爲三例以並傳而成先生嘉惠後學之意竊以自慰潘例有至正五年雕板黃例取諸南雷交定略爲讎校是役也元和惠君定宇華亭沈君學子曁張君與有勞焉雅雨山人再書于揚州之官梅亭

竹垞朱氏以墓銘盛於東漢欲取洪氏隸釋隸續所載用止仲之法廣其體例在止仲極其流而未溯其源第以警末流之蕪濫不暇陳皇古之風規稍闕先河之義然漢氏之文自班馬二家外其雜家無言義例者至於六朝尤多蕪陋昌黎出而後以春秋之法寓諸銘章義從嚴謹然後有例可舉盖韓以前作者故無例韓以後作者莫不奉韓為宗依例撰造故止仲自韓柳外寍下逮而弗之遐追焉爾况漢魏六朝墓銘雖多類出門生故吏或鄕老義主不必託諸文人甚至調文別字晦塞不辭者往往有之又豈可以為法乎可以法則例之不可為法則勿例此書之作方將迴倒濫而示之坊非以廣異聞而揚其波也不過漢魏六朝中自有簡質可法者即爲韓柳所從來唐文粹所載諸家亦尚有嶤然自立于韓柳之外者安得以八代之衰一語概從吐棄學者博學而詳說之精擇其一二可以為法者用兹編所未逮足矣若欲一一盡舉其例則開闢以來何所不有雖罄盡南山之竹未足書之抑且務廣而荒大失所由言例之初心矣　　惕甫識

也是翁錢遵王讀書敏求記載墓銘舉例四卷排潘昻霄金石例後遵王于昻霄里居氏名一一詳舉而此止疏作書大旨并其氏姓闕焉緣吳下流傳俱係抄本有明前輩往往私爲中郎論衡或不著其名姓遵王遂据以入記中未能一二詳也曩見崑山徐司寇讀禮通考其引用書目于墓銘舉例下署曰王行攷行烣于明初此書猶是元時採著家司業復初先生曾于江南督學鄧公使院錄之以歸惜已爲人借觀而有客歲諸君郢塍得自淮隂王君秉誠悉意校讐刋之梨棗異書流行會逢其適止仲之幸亦海內從事于古文者之幸也丙子春日梁溪顧朝泰跋

昔有吳中前輩以古文名世銘墓之作皆出其手一老宿見其文謂人曰是尚未見王止仲墓銘舉例而妄操愚管歷舉其不合例者數端前輩心知其有是書靳不肯與因貨小史得之遂盡注易其所謂不合者一日置酒招之故汙是書于敗紙中老宿見之曰公得是書耶前輩日是三尺童子皆知之老宿微笑而不應其爲名流矜重如是吾師類谷先生購得抄本王君秉誠舉以刋之從此海內流傳不必私爲枕中秘矣止仲名行明史稿有傳聖崖吳心榮識

## 金石要例一卷

　　　　姚江黃宗羲梨洲著

　　　　金匱王頴銳秉誠校

碑版之體至宋末元初而壞逮至今日作者既張王李趙之流子孫得之以答賻奠與紙錢寓馬相為出入使人知其子姓婚姻而已其壊又甚于元時似世系而非世系似履歴而非履歴市聲俗軌相沿不覺其非元潘蒼崖有金石例大段以昌黎為例顧未嘗著為例之義與壊例之始亦有不必例而例之者如上代兄弟宗族姻黨有書有不書不過以著名不著名初無定例乃一一以例言之余故摘其要領稍為辯正所以補蒼崖之缺也

書合葬例

　婦人從夫故誌合葬者其題只書某官某公墓誌銘或墓表未有書曁配某氏也張說爲蕭灌神道碑云南城侯之夫婦同刻碑銘其題贈吏部尚書蕭公神道碑其妻章氏出事實於內題則不列楊炯爲王義重神道碑其子師本陪葬亦不別爲標題自唐至元皆無夫婦同列者此當起於近世王慎中集中如處士陳東莊公曁配黎氏墓表蓋不一而足也

婦女誌例

　婦女之誌以夫爵冠之如某官夫人某氏或某官某人妻某氏庾信陳子昻張說獨孤及皆然若子著名則以子爵冠之如柳子厚爲王叔文母誌書户部侍郎王公先太夫人河間劉氏婦人後夫而外者其葬書祔葬權德輿集中亞農楊氏河東縣君柳氏博陵縣君崔氏皆如此例

書名例

　碑誌之作當直書其名字而東漢諸銘載其先代多只書官唐宋名人文集所志往往只稱君諱某字某使其後至於無考爲可惜

稱呼例

　名位著者稱公名位雖著同輩以下稱君耆舊則稱府君昌黎集中有董府君獨孤府君張府君衛府君盧府君韓府君有文名者稱先生如昌黎之稱施先生貞曜先生皇甫湜之稱昌黎韓先生友人則稱字如昌黎之於李元賓樊紹述張孝權元姚牧菴稱趙提刑夫人爲楊君則變例也

墓誌無銘例

　墓誌而無銘者蓋序事即銘也昌黎張圓之誌云叙次其族世名字事始終而銘曰　云云蓋所謂誌銘者通一篇而言之非以序事屬誌韻語屬銘猶如作賦者末有重曰亂曰總之是賦不可謂重是重亂是亂也故無銘者猶賦之無重無亂者也正考父之鼎銘云一命而僂再命而傴三命而俯循墻而走亦莫敢余侮饘於是粥於是以糊余口比干銅盤曰右林左泉後岡前道萬世之寧兹焉是保漢滕公石銘曰　佳城鬱鬰三干年見白日吁嗟滕公居此室此有韻之銘也季札之喪孔子銘其墓曰嗚呼有吳延陵季子之墓衞孔俚鼎銘曰　六月丁亥公假於太廟公曰叔舅乃祖莊叔左右成公成公乃命莊叔隨難於漢陽即官於宗周奔走無射啓右獻公獻公乃命成叔纂乃祖服乃考文叔興舊耆欲作率慶士躬恤衞國其勤公家夙夜不解民咸曰休哉公曰叔舅予女銘若纂乃考服悝拜稽首曰對揚以辭之勒大命施於烝彝鼎此無韻之銘也古來原有此兩樣墓表神道碑俱有銘有不銘

單銘例

　叙事即在韻語中昌黎房使君鄭夫人殯表大理評事胡君墓銘盧渾墓誌銘

墓表例

　墓表表其人之大略可以傳世者不必細詳行事如唐文通先生宋明道先生之表是也

　歐文胡瑗石曼卿墓表皆不書子姓今制三品以上神道碑四品以下墓表銘藏於幽室人不可見碑表施於墓上以之示人雖碑表之名不同其實一也故墓表之書子姓墓表之有銘不可謂非也自有墓表更無墓碣則墓表之製方趺圓首可知矣故與碑分品級柳州稱神道表神道與墓無品級之可分也

神道碑例

　柳州葬令曰凡五品以上爲碑龜趺螭首降五品爲碣方趺圓首此碑碣之分是凡言碑者即神道碑也後世則碣亦謂之碑矣豈以神道二字重於墓乎地理家以東南爲神道蘇環碑建於塋北一十五里亦曰神道碑

　宋孫何碑解云班固有泗亭長碑文蔡邕有郭有道陳大丘碑文其文皆有序冠篇末則亂之以銘未常以碑爲文章之名也迨李翱爲高愍女碑羅隱爲三叔碑梅先生碑則所謂序與銘皆混而不分集列其目亦不復曰文戾孰甚焉今當如班蔡之作存序與銘通謂之文可也

　楊烱爲成知禮神道碑其碑銘之後有係曰若楚辭別自一體

　婦人妃主亦稱神道碑如張說和麗妃息國長公主李華東光縣主楊綰郭汾陽夫人是也

行狀

　行狀爲議謚而作與求誌而作者其體稍異爲謚者須將謚法配之可不書婚娶子姓【昌黎狀董晉亦書子姓】柳州狀叚太尉狀柳渾是也爲求文者昌黎之狀馬韓柳州之狀陳京白香山之狀祖父是也

婦女行狀例

　王魯齋曰衞公叔文子卒其子請謚於君曰曰月有時將葬矣請所以易其名者請謚之詞意者今世行狀之始也自唐以來有官不應謚亦爲行狀者將求名世之士爲之誌銘而行狀之本意始反矣觀昌黎廬陵東坡三集銘人之墓最多而行狀共不過五篇而婦人不爲也又知婦人之不爲行狀之意亦明矣案江淹爲宋建太妃周氏行狀任昉裴野皆有婦人行狀非婦人不爲行狀也

行述例

　歐陽玄銘曾秀才云行述似翁所作孛木魯翀作姚天樞神道碑云其子侃以公行實徵錄歐陽發作事迹此皆與行狀名異而實同也今既有行實又有行狀無乃重出乎

誄例

　誄亦納於壙中故柳州虞鶴鳴誄云追列遺懿求諸土后誌銘亦可謂之誄元鄭師山爲洪頥墓誌銘云其門人俞溥狀其言行俾爲之誄以識其葬

子孫爲祖父行狀例

　今人爲其父行狀稱父之父爲王父王父稱爲曾王殳曾王父稱爲高王父非也稱謂當以父爲主故穆員狀父云高祖弘遠曾祖固禮祖思恭考元休未嘗以員之自稱易之孫逖父銘陳子昻父志皆如之

碑誌煩簡例

　誌銘藏於壙中宜簡神道碑立於墓上宜詳然范仲淹爲种世衡志數千餘言韓維志程明道亦數干言東坡范蜀公志五干餘言唯昌黎煩簡得當

先廟碑例

　先廟碑見於昌黎集中者皆誌立廟之由本其得姓之始祖功宗德而已至元則侈大其子孫於祖宗反略焉先塋先德昭先等碑名雖不同其義一也宋景濂爲單氏先塋碑銘云公之勛業不附先德之後何以白前人積累之深雖昧於造文之體不暇卹也當知碑先德而後子孫者非文之正體矣

書祖父例

　蔡邕祖携碑云携字叔業曾祖父勛携生稜稜生邕邕至勛連身六世故後漢邕傳稱勳爲六世祖而唐穆員爲其父誌高祖上一世則稱五代祖陳子昻誌父墓五世祖太樂生高祖方慶方慶生曾祖湯湯生祖通通生皇考辨柳州父神道表六代祖慶五代祖旦高祖楷蘇子美父誌亦然此當從後

　范育呂和叔墓表稱曾祖爲皇考祖爲王考庾承宣爲田布碑稱曾祖爲王大父柳州柳府君墳前石表辭稱高祖王父曾祖王父祖王父

不書子婦例

　女子重所歸故婿多書子婦例不書楊烱爲曹通神道碑載子婦一人以其陪窆於塋內也裴抗爲田承嗣神道碑載子婦二人以其爲官主也而宋之黃裳誌夫人黃氏男三長目淳娶孫氏次曰昱娶楊氏少日延娶張氏楊慈湖誌舒元質云生子五人曰鈃叔晦壻曰鉦娶袁氏日銑簡女女焉曰鍇娶趙氏曰躆叔和之壻也方大琮誌其父云大輿娶温陵趙奉直不劬之女大琫娶福唐林簡肅栗之孫女大鏞娶薛左史元昇之孫女誌林景說云男榮公聘王氏誌徐母趙氏云子庭蘭娶俞料院某之孫女此外諸家文集亦不多見至元而古法蕩然閻復廣平王碑元明善淇陽王碑無不書子婦矣

子女不分書所出例

　子女皆統於父雖異母而不分書所出在唐如權德輿誌李巽三夫人四子不言某屬某氏楊綰作郭汾陽夫人神道碑六子八女俱書夫人下在宋歐公誌蘇子美先娶鄭氏後娶杜氏三子誌梅聖兪初娶謝氏再娶刁氏子男五人女二人溫公誌呂獻可始娶張氏後娶時氏四子六女荊誌公葛源元配孫氏繼配盧氏三子一女誌蘇安世娶葉氏又娶某氏子四人女子五人誌李宗辨男十五人女十九人俱書夫人季氏下是皆以父爲主不必分屬之母此定例也然婦無別誌即附見夫誌之內者前後夫人不妨分屬子女如昌黎碑楊燕奇夫人李氏有男四人女三人後夫人雍氏有男一人女二人誌昭武李公三娶元配韋氏生子紘女貢次配崔氏生綽紹綰今夫人無子白樂天之誌元微之穆員之誌鄭叔則皆用此例逮元姚牧菴碑姚樞書子女某出某出虞伯生志牟應龍亦書某出張起巖狀張宏夫人趙氏姜氏二子元節趙出元里姜出此非古法之所有也

婦人誌書子女例

　婦人之誌非其所生者不書臨川誌曾易占子男六人曄鞏牟宰布肇女九人其誌夫人吳氏子男三鞏牟宰女一

妾不書例

　婢妾所生之子書其子不書其母如昌黎誌李𨚕云夫人博陵崔氏七男三女邠爲澄城主簿其嫡激鄜城令放芮城尉漢監察御史滻洗潘皆進士是崔氏所生只激一人其六人皆不書其母誌李惟簡云夫人崔氏公有四子長曰元孫次曰元質元立元本元立元本皆崔氏出其二子皆不書其母誌鄭君云初娶韋肇女生二女一男後娶李則女生一女二男其餘男二人女四人其餘者蓋婢妾所生故不書其母李定母仇氏王文公爲李閒誌書定於正室浩氏之下不書仇氏古例至然至元而壞之劉敏中忠獻碑書妾李謙爲張文謙神道碑書側室姚牧菴阿力海涯碑書如夫人潘澤碑子希永他室李出蘇天爵高文貞碑銘子男三人履恒麻夫人出益側室王氏出耶律有尚碑子男五人長楷次樸次權皆伯德夫人出也次栝次檢庶也宋景濂方愚菴墓版文稱妾爲少房

不書子姓及妻例

　周隋碑誌多不書子姓并不書配其時夫婦各自爲誌故不書至於合葬者夫人必書如庾子山之段永司馬裔柳霞侯莫道生宇文顯和諸碑是也後來歐陽爲石守道誌不書某氏子某名尹師魯亦不書子名有書子不書妻周隋間多有之至唐如孫逖誌李暠獨孤及誌姚子彥皆然

單書嗣子例

　周隋之碑單書嗣子未嘗人人而書也觀庾子山諸碑司馬裔但書世子侃長孫儉但書墩等兄弟紇干亞但書世子恭等崔詵但書世子洪度辛威但書世子永達叚永但書世子岌唐權文公爲伊慎神道碑但書冢嗣餘書息男十六人

書孫曾例

　昌黎碑誌只書子女更無書孫者孫逖爲杜義寬碑書孫以表其墓權文公爲王端碑書孫以其葬王父白樂天碑崔孚書孫以其求文張曲江爲呂處真書其孫女爲李仁瞻書其孫李迴秀爲裴希惇書其孫皆以立碑故其他皆不書也至宋則皆書孫矣不特孫也且及於曾孫矣盧陵蘇明允誌書孫曾子固誌錢純老書孫東坡狀溫公書孫子固誌沈率府子三人某某孫八人某某曾孫三人某某東坡范蜀公誌書曾孫女虞伯生碑張弘範書孫六人某官某曾孫十一人某官某

書孫婿例

　葉水心臧氏誌書孫壻虞伯生狀董文用孫女十人長適某次適某某馬石田銘劉伯户孫女四人一適某一適某唐時孫壻不敢入碑誌或列之碑陰與先友一例權文公之碑王光謙是也

書外甥例

　王文公仁壽縣太君徐氏誌書外孫四十七人

孫不宜分屬例

　今世書孫又各於孫下系以某子所出爾雅曰男子謂姊妹之子爲出公羊傳曰蓋舅出以鄶世子巫與魯襄公俱是莒外孫同所自出故凡言出者因母姓而云也今以出屬之於父不通甚矣且父在則孫俱屬之父子不私爲一已之有也

不書壻祖父例

　女之所適但書壻之姓氏不當及壻之祖父也元明善誌袁夫人史氏書女長適宋相史莊肅公嵩之之孫似伯次適工部尚書余天任之孫昌期次適宋資政殿大學士史巖之之孫益伯以顯宦著名故變例書之蘇天爵誌袁文淸女四人其二人書適故觀文殿大學士趙某孫由錫適故相史忠定主玄孫公佾其二人書適同知袁州路總管府事趙孟貫適處州儒學錄余應榘二書祖父二不書者以著名不著名也然已爲濫惡今世不論馬毉夏畦一概書某某之子若孫某不知何謂也

書生卒年月日例

　凡書生卒止書某年某月某日不書某時

書國號例

　凡書出仕於前代稱其國號當代稱皇柳州柳渾陳京狀是也

書妻變例

　張景妻唐氏再適宋祁載之

書女變例

　韓文公三女其長女初適李漢改適樊宗懿誌書婿左拾遺李漢鞏集賢校理樊宗懿次女許嫁陳氏三女未笄鞏即壻之別名此皇甫持正變例也

塔銘例

　柳州云凡葬大浮圖無竁穴其於用碑不宜然柳州之爲浮圖碑多矣今釋氏之葬不曰碑銘而曰塔銘者猶存不宜用碑之義也

書僧臘例

　今之爲塔銘者於其終也書僧臘若干世壽若干因話錄云釋氏結夏隨其身之輕重以蠟爲其人解夏之後以本身騐於蠟人輕則爲妄想耗其氣血矣今作伏臘之臘失其義矣柳州書爲僧凡若干年其壽若干或凡年若干爲僧若干朞

僧稱公例

　凡僧稱某公皆以其名宋景濂塔銘可按也今乃以其字稱公此村野驅鳥所爲奈何文章家因之

寺碑例

　宋景文筆記云碑者施於墓則下棺施於廟則繫牲古人因刻文其上今佛氏揭大石鏤文士大夫皆題曰碑銘何耶按儀禮碑在堂下三分庭之一當碑揖宗廟路寢庠序皆有碑所以識日景是不特繫牲而用也碑於釋氏無礙名義如王簡棲頭陀寺碑文其來己久矣

銘法例

　祭統銘之義稱美而不稱惡此孝子孝孫之心也故昌黎云應銘法若不應銘法則不銘之矣以此寓褒貶於其間然昌黎之於子厚言少年勇於爲人不自貴重誌李于單書服泌藥一事以爲世誡誌李虛中亦書其以水銀爲黃金服之冀不死誌王適書其謾侯高事誌李道古言其薦妄人柳泌皆不掩所短非截然諛墓者也

金石要例終

### 論文管見【附】

昌黎陳言之務去所謂陳言者每一題必有庸人思路共集之處纒繞筆端剝去一層方有至理可言猶如玉在璞中鑿開頑璞方始見玉不可認璞為玉也不知者求之字句之間則必如曹成王碑乃謂之去陳言豈文從字順者為昌黎之所不能去乎

言之不文不能行逺今人所習大概世俗之調無異吏胥之案牘旗亭之日歴即有議論叙事敝車羸馬終非鹵簿中物學文者須熟讀三史八家將平日一副家儅盡行籍没重新積聚竹頭朩屑常談委事無不有來歴而後方可下筆顧傖父以世俗常見者為清真反視此為脂粉亦可笑也

作文雖不貴模倣然要使古今體式無不備于胸中始不為大題目所壓倒有如女紅之花様成都之錦自與三村之越異其機軸今人見歐曽一二轉折自詫能文余嘗見小兒摶泥為銃擊之石上鏗然有聲泥多者聲宏若以一丸為之總使能響其聲㡬何此古人所以讀萬卷也

叙事須有風韻不可擔板今人見此遂以為小説家伎倆不觀晉書南北史列傳每寫一二無闗係之事使其人之精神生動此頰上三毫也史遷伯夷孟子屈賈等傳俱以風韻勝其填尚書國䇿者稍覺擔板矣

文必本之六經始有根本唯劉向曽鞏多引經語至於韓歐融聖人之意而出之不必用經自然經術之文也近見巨子動將經文填塞以希經術去之逺矣

文以理為主然而情不至則亦理之郛廓耳廬陵之誌交友無不嗚咽子厚之言身世莫不悽愴郝陵川之處真州戴剡源之入故都其言皆能惻惻動人古今自有一種文章不可磨滅真是天若有情天亦老者而世不乏堂堂之陣正正之旗皆以大文目之顧其中無可以移人之情者所謂刳然無物者也

作文不可倒却架子為二氏之文須如堂上之人分别堂下臧否韓歐曽王莫不皆然東坡稍稍放寛至於宋景濓其為大浮屠塔銘和身倒入便非儒者氣象王元美為章篔誌以刻工例之徴明伯虎太函傳查八十許以節俠抑又下矣

廬陵誌楊次公云其子不以銘属他人而以属修者以修言為可信也然則銘之其可不信表薛宗道云後世立言者自疑於不信又惟恐不為世之信也今之為碑版者其有能信者乎而不信先自其子孫始子孫之不信先自其官爵贈謚始聊舉一事以例其餘如某主江西試以試䇿犯時忌削籍有無頼子高守謙結黨十餘人恐喝索賂某不應遂掠其資以去某尋死崇禎初昭雪死事者竄名其中得贈侍讀學士今其子孫乃言逆奄竊柄某抗疏糾叅幾至不測閣臣為之救解已而理刑指揮高守謙等緹騎逮訊某辯論侃侃被拷掠而斃崇禎初贈侍讀學士謚文忠脱空無一事實不知文忠之謚誰則為之且并無頼之高守謙授以偽官真可笑也潘汝禎建逆奄祠於西湖某已卧病不能起奄敗遂有言某入祠不拜為守祠奄人所挺因而致死以之入奏者今無不信之矣近見修志有無名子之子孫以其父祖入於文苑勃然不悦必欲入之儒林而止嗚呼人心如是文章一道所宜亟廢矣

所謂文者未有不寫其心之所明者也心茍未明劬勞憔悴於章句之間不過枝葉耳無所附之而生故古今來不必文人始有至文凡九流百家以其所明者沛然隨地湧出便是至文故使子美而談劍器必不能如公孫之波瀾柳州而叙宫室必不能如梓人之曲盡此豈可强者哉

## 金石例補序

金石例補序

### 郭麐序

金石之有例自潘景梁始其括例止取韓柳二家明王止仲推而廣之以唐宋十五家之文爲準而斷以已意本朝黃梨洲爲金石要例補潘氏之闕其言體要亦備是已朱錫鬯檢討嘗言碑誌始於東漢欲取洪氏隸釋隸續臚列其體製以補三家之例而未及爲麐質性檮昧問學荒落然竊嘗有意於碑版之文以爲泥於例則官府吏胥之文移也不知例則郷農邨學究之論說也顧既以爲有例則必從其朔東漢其鼻祖矣輒不自揆取洪氏之書爲之條分而縷析之間以後人祖述之繇附識於後魏晉六朝上承漢氏而下啓唐人者也其有可采亦著於篇而唐人不及焉爲金石例補二卷插架寡陋遺漏疏略所在多有幸同志有以正之助之云爾嘉慶十有六年六月廿有七日吳江郭麐祥伯甫序

### 汪家禧序

東里生問於頻伽子曰碑碣之盛其漢氏之東歟其體以鋪陳終始爲能六朝唐初人因之自昌黎韓氏出而體變歐陽王曾韓之別子也其法胥準于太史公書循一端論全體與初製大殊焉後有作者亦規其初製歟頻伽子曰吾聞諸李氏習之之論行狀矣曰世之作行狀者或虛加美辭曾不直叙其事善惡混然不可明若使指事書實不飾虛言則必有人知其真僞不然者彼習之之言非有見於文字之極獘歟蓋古時風氣淳樸其見於讚頌無諛辭故出其文昭然共信其言之實而作者恒不署名於其間文字漸䋣遂有以文字售其欺者唯言出于有道德之人始傳信焉又其言非有實指其體終不能遠於流俗昌黎歐陽王曾之文所謂指事書實者也于是而必規其初體得毋蹈習之之所譏歟夫箸述之事因時而遷屢變則又從其朔說經者之反乎鄭虞也論詩者之反乎蕭選也皆從其朔也而碑碣有不能非事會使然歟雖然可變者辭而不可變者修辭之例也說經殊而訓詁不殊論詩殊而安章宅句不殊又豈特碑碣然哉彼循其變而昧其初之例其失固惟固斯陋吾病夫固陋者之託於韓歐陽王曾之文而不能自擴也又病夫規韓歐陽王曾之文而言不實亦不足傳信也時頻伽撰金石例補甫成東里生因敘次其言以爲後序嘉慶十有八年七月朔後二日仁和汪家禧撰

### 金石例補目錄

卷一

　序先世例

　書遠祖不書三代例

　書遠祖三代不書名例

　書遠祖及父不書祖父例

　書祖父官位不書名例

　書某人孫例

　書祖考兼書從父例

　書祖父兼書兄例

　書高曾祖父名字官位例

　書祖父術業例

　書父不書祖父例

　書祖父及世父叔父例

　書父叔父及弟若子例

　不書祖父書某人弟例

　書高曾祖父變例

　三代皆書字及夫人例

　書子女例

　書弟及子名字官位存沒例

　書子名及官位例

　諸子不悉書例

　書妻子女及壻變例

　書夫人例

　書祔葬例

　備書兄弟例

　書卒年月日例

　書卒年月日變例

　書年壽卒葬日例

　書卒官例

卷二

　不書名書字例

　書立碑人例

　子爲父立碑例

　孫爲祖立碑例

　妻弟立碑書名例

　舅之孫立碑書名例

　弟及子作碑書名例

　同官作銘書名例

　書制銘人例

　弟銘兄例

　書造碑人例

　書居憂例

　書賜弔贈官賜諡例

　碑題書郡邑例

　書私諡例

　碣題官位例

　附書他人例

　一碑二人作例

　頌後有序有亂有詩例

　墓碑有亂例

　書助葬人例

　壽藏銘例

　書童子例

　書故民例

　書遷葬例

　婦人碑誌書夫官位及姓氏例

　婦人墓誌以夫姓冠氏上例

　諸王不書姓例

　誄序用韻不用韻例

　穿中有記例

　碑前列上書制詔例

　碑後列制詔例

　應詔作銘書年月例

　書奉敕例

　書作文變例

　紀功碑書其人三代例

### 金石例補卷一　　吳江郭麐祥伯

序先世例

　漢國三老袁良碑君諱良字厚卿陳國扶樂人也厥先舜苗世爲封君周之興虞閼父典陶正嗣滿爲陳侯至元孫濤塗初氏父字立姓日袁魯僖公四年爲大夫哀十一年頗作司徒其末或適齊楚而袁生闕獨留陳當秦之亂隱居河雒高祖破項實從其冊天下既定還宅扶樂孝武征和三年曾孫幹斬賊公先勇拜黃門郎封關內侯食遺郷六百户後錫金紫遷脩城之郁幹薨子經嗣經薨子山嗣傳國三世至王莽而絕君即山之曾孫

　按此碑序袁良得姓受封傳爵國除凡一百六十餘言而世次勛業瞭狀在目最爲可法昌黎諸碑表皆本於此不及其祖若父者勛爵無可紀故略之也

　漢敦煌長史武班碑武君諱班字宣張昔殷王武丁久伐鬼方元功章炳勛藏王府官族分析因以爲氏焉武氏蓋其後也商周遐蘋歷世壙遠不隕其美漢興以來爵位相踵

　按此序其得姓之始而世次略之

書遠祖不書三代例

　漢泰山都尉孔宙碑君諱宙字季將孔子十九世之孫也

　此特書聖裔尊聖也世次不書略也

書遠祖三代不書名例

　晉右將軍鄭烈碑遠祖以亢節著德揚光漢氏之初近葉以儒術博古顯名中興之後逮至曾祖先生皇祖徵君蹈明哲之高尚嘉肥逯而不悶顯考將作大匠實有茂德載在國策

　按漢人碑文其述先世多不著其名此碑遠祖即鄭君不肯名籍者所謂亢節著德也

書遠祖及父不書祖父例

　漢孔謙碣孔謙字德讓者宣尼公廿世孫都尉君之子也孔彪碑亦然

　按書宣尼尊聖也不書祖略也

書祖父官位不書名例

　漢郎中王政碑君諱政字季酺漢中太守之孫從事掾之第三子也

　漢封邱令王元賓碑君諱闕字元賓御史君之孫茂材君之子也

書某人孫例

　漢司隸校尉楊淮碑大司隸孟文之元孫也

　按二王君碑皆著其祖父之官而不著其名楊淮碑止著其祖後人志墓之文或止稱其顯聞於時者祖此例也其王政碑曰第幾子又一例也隸續云凡稱元妃元子元兄元舅之類皆以長言之二楊俱曰元孫猶元士然以元爲美稱也按楊淮碑兼及其弟故洪氏云然費鳳碑又有元弟亦矣稱也

書祖考兼書從父例

　漢平都相蔣君碑君之祖考闕爲交州剌史從父交州太守闕能輸力王室以篤臣節功列天府令聞不已

書祖父兼書兄例

　漢淳于長夏承碑君諱承字仲兖東萊府君之孫太尉掾之中子右中郎將弟也

書高曾祖父名字官位例

　漢綏民校尉熊君碑君高祖父籌自汝南吳闕子靈王元孫大漢龍興闕舉郷闕拜議郎南巡郡國封龍平闕祖父是闕舉闕大司馬郊隧闕曾祖父範督郵守長州辟元闕君闕應上計闕祖父師闕上計掾君闕喬字漢舉更督郵主簿五官

　按隸釋云漢人敘先世但云某君之孫某君之子既不名其父祖亦不著其德美此碑獨異於他刻高曾之間又有祖父是其上闕文蓋伯叔祖也祖之下云君喬字漢舉喬上亦闕一字必父也愚謂漢人立碑皆門生故吏士民頌功德之詞意在其人之事迹不必詳其先業非若後世埋銘神道碑之文也然唐人銘誌亦不必盡詳視其可紀與否耳末流諛墓遂非此不足以爲悅矣亦文章升降之會也

書祖父術業例

　漢郯令景君闕銘君治歐陽尚書傳祖父河南尹父步兵校尉業門徒上錄三千餘人明明側陋遠近照聞

　漢衛尉衡方碑君之烈祖少以儒術安貧樂道履該顏原兼修季由聞斯行諸砥仁礪闕土堦夷愍之貢經常伯之寮位左馮翊先帝所尊垂名竹帛考廬江太守兄雁門太守長發其祥

書父不書祖父例

　漢郎中鄭固碑君諱固字伯堅蓍君元子也

　漢孝廉柳敏碑君父以孝廉除郎中闕部府丞

書祖父及世父叔父例

　漢議郎元賓碑魯相之孫成德闕東安平令北海相闕守之弟子中牟令兄子也

書父叔父及弟若子例

　漢安平相孫根碑府君諱根字元石司空公之伯子樂安太守之兄子漢陽太守侍御史之兄乘氏令之考

　按書其子而曰某之考亦蒙上文遣辭不得不爾非有例也

不書祖父書某人弟例

　漢金郷長侯成碑君則上黨太守之弟

書高曾祖父變例

　漢尹宙碑君東平相之元會稽太守之曾富波侯相之孫守長社令之元子

　按漢碑敘其先世多曰某人曾孫某人孫某人子如楊淮碑　已見上及屬國候李翊碑君諱翊字輔國牂柯太守曾孫謁者孫從事君之元子是也此碑稱元曾而去孫字亦剏例也

三代皆書字及夫人例

　北魏刁遵墓誌高祖協元亮某官夫人彭城曹氏父羲【某官】曾祖彝太倫【某官夫人闕】父雍淑和【某官】夫人琅邪王氏父闕

　按漢人書其祖父止有官閥而不書名從未有及其配者此則既著高曾祖父之官位與名而并著其字既書其夫人而又著其夫人之父可謂詳矣此亦世變文䋣之一驗也惟遵之夫人與其父高允別書於銘詞之後則爲無體潛研堂金石跋尾以爲墓志之變例然不可從也

書子女例

　漢孫叔敖碑陰相君有三子長子即封食邑固始少子在江陵中子居三闕又世伯子字子仲治產於績虛有六男一女大子字長都次子蘭卿次弟字仲陽次弟字叔通次弟字衞公次弟字劉卿此績宗六父也孝伯子字文闕亦不仕學治產於材虛亦有六男一女大子字惠明次弟字次卿次弟字聖公次弟字稚卿次弟字彥卿次弟字少都此材宗六父也

　按此列孫氏宗族於碑陰序次特詳然皆字而不名又以長子爲大子次子以下蒙其兄而稱弟此亦當時偶成之體可備一例也

書弟及子名字官位存沒例

　漢綏民校尉熊君碑君同產弟望季公質性忼慨史魚之直吏功曹列掾督郵都梁長早終君長子爯孝存姿操敦良耽志好學博覽雅藝闕三奏辟召于州終

書子名及官位例

　漢梁相費汛碑二子纂闕鳳由宰府至堂邑令政九江太守

諸子不悉書例

　北魏刁遵墓誌小子整等泣徂年之箭駿痛龜筮之告祥

　潛研堂金石跋尾云遵有子十三人誌惟云小子整等不及諸昆弟之名蓋遵沒時整兄楷尚均已先卒古人文字之質而簡如此而諸弟姪不以不列名爲嫌又徵古風之淳厚也按少詹殆有嘅於流俗乞志墓者以不備書其子姓爲不樂故爲此論攷之漢人表志皆不盡書其後嗣之名也

書妻子女及壻變例

　北魏故懷令李君墓誌銘妻恒農楊氏父談爲郟州主簿息女孟宜年卅六適恒農王始儁郡中正息女媛姿適遼西常彪侍御史息女仲妃適武威賈子謐涼州治中息道沖息女婉華息女休顏息女四輝息道逸年十六息道棲年十三

　按中州金石志此數行皆在銘詞之後與刁遵誌書妻及妻父於後相同而子女錯雜書者當以年齒爲後先也女作息女子作息各著其年而女之夫各著其官亦後世誌銘之濫觴也

書夫人例

　漢金郷長侯成碑夫人以延熹七年歲在甲辰十一月三日庚午遭疾終末一行

　漢郎中馬江碑夫人冤句曹氏終溫淑慎咸曰女師年五十五建寧三年十二月卒

　按漢碑無書配者其書夫人皆已卒蓋祔葬於兆故及之也又夏堪碑娉會謝氏并靈合柩則合葬而書也

書祔葬例

　漢郎中鄭固碑先是君大男孟子有楊烏之才善性形於歧嶷闕見於垂髦年七歲而夭大君夫人所共哀也故建闕共墳配食斯壇以慰考妣之心又其辭曰嗟嗟孟子苗而弗毓奉我元兄修孝罔極魂而有靈亦歆斯勒

　漢郎中馬江碑君中弟字文緒位主簿督郵志行闕期落落自有大節年卅二早世短折

　按鄭碑當是其弟爲之而以鄭君之子祔葬所謂共墳配食奉我元兄也馬碑隸釋以爲當是因夫人卜兆以馬君共塋又同時改厝其季故作碑并言之夫人已見前書夫人例中

備書兄弟例

　漢北軍中候郭仲奇碑君惠兄竹邑侯相次尚書侍郎次濟北相順弟臨沂長次徐州剌史次中山相次雒城令咸以孝廉公府茂選貞亮皦白翼翼瑛彥配周之八爲國楨幹又聞兄疾病率爾逝將念妨弟路遜位恬榮

　按此碑先書元城君之第四子後敘自周以來至漢家世而於三兄四弟備載官位一以見其門伐之盛一以見郭君友于之篤昌黎李虛中墓志詳書其兄事柳州楊憑等誌銘正似此也

書卒年月日例

　漢謁者景君墓表維元初元年五月丁卯故謁者任城景君卒

　漢郎中王政碑脩仁不闕卒從氛暴以元嘉三年春正月戊寅闕既沒而否

　漢平輿令薛君碑惟延熹六年春三月平輿令薛君卒烏虖哀哉吏民其咨咨君之德迺建碑石于墓之側

　按景君薛君兩碑皆先書卒之年月日於前及敘立碑頌德之意隸續所云薛君碑前有序凡三十六字是也王政碑則卒年月日書於中隸釋曰東都自路都尉始見墓闕蓋表阡銘壙之濫觴也有文而傳於今則自景君始

書卒年月日變例

　漢嚴訢碑惟漢中興卯金休烈河平元年歲治東宮星屬角房月建朱鳥中呂之均萬物慈躬華實靑蔥蚑行蠕動咸守厥常人物同授獨遭災霜顛隕徂落壽不寬宏經說三命君獲其央年六十有九禮勝蚤天咨嗟痛兮嗚呼悲傷故著名誄噌嘆歔欷發憤援筆舒慮曠喟其辭曰云云

　隸續以爲庚寅四月又云漢人銘墓皆一律此文先書其所終歲月及壽考踰百言始云伊歎嚴君諱訢字少通遂述其行事與費鳳兩碑略同

　漢外黃令高君碑光和七年龍在困敦月次鶉火六日丙申卒

　按兩碑所紀歲月皆不直書柳子厚伯祖妣李夫人墓誌銘云藹其芳壽且康大梁鶉火沈幽光用此例

書年壽卒葬日例

　漢平都相蔣君碑闕天不弔降災賢良闕六十有五元嘉二年三月甲午卒

　漢郎中鄭固碑乃遘凶愍年世二其四月廿四日遭命隕身痛如之何

　漢議郎元賓碑年卅八延熹二年二月闕卒

　漢中常侍樊安碑年五十有六以永壽四年二月甲辰卒

　漢冀州從事張表碑春秋六十有四以建寧元年三月癸闕囊疾而終其年十有一月丙寅克葬

　按漢碑或止書卒或書卒之年月而不書其年壽其書年壽者皆在卒年月日之上其例如右卒例止日而不時近俗爲行述輒書某時非古也張表碑兼書葬日又司徒掾梁休碑亦有二月戊寅卜葬之文蓋綦備矣

書卒官例

　漢平都相蔣君碑六十有五元嘉二年三月甲午卒遭疾不豫闕卒於官

　漢益州太守高頤碑建安十四年八月於官卒

### 金石例補卷二　吳江郭麐祥伯

不書名書字例

　漢故民吳仲山碑熹平元年十二月上旬吳公仲山少立名節約身彫已隸釋云碑無其名仲山其字也按此州縣民人所立不名亦尊愛之也

書立碑人例

　漢謁者景君墓表碑陰有諸生服義者十五人隸釋以爲即立碑之人也

　漢郯令景君闕銘諸生服義百有餘人迺刻此石漢北海相景君銘於是故吏門生相與論曰

　漢議郎元賓碑於是族舊門人莫不傷瘁立銘以詠君德

　漢郎中王政碑於是門徒士夫闕君咸有闕乃相與立石表行以闕後

　漢平輿令薛君碑吏民其咨咨君之德乃建碑石於墓之側

　按以上皆門生故吏戚族所立故碑止言其立石之意而不著其名或有碑隂者即詳列其爵里名字他皆類此柳子厚殿中侍御史柳公墓表云凡我所知哀痛無極又云故友諸生宗人外姻號慟會葬又云於是汝南周公巢等相與琢石書德用圖不朽皆祖述漢碑例也

子爲父立碑例

　漢中常侍樊安碑嗣子遷實以幼弱夙敘王爵而器所天禮備復位以延熹二年冬十有一月自上烝祭乃尋惟烈考恭修之懿勒之碑石俾不失隧

　漢司隸校尉魯峻碑息叡不才弱冠而孤承堂弗構析薪弗荷

　按金石萃編云子爲文栞石以述其父漢碑中創例愚謂此瀧岡阡表之所放也

孫爲祖立碑例

　漢梁相費汎碑適孫玓感奚斯之義刋銘元石旌勒厥美

　按隸釋以爲此碑其孫所立故其銘有穆穆顯祖之文

　漢國三老袁良碑於是厥孫衞尉滂司徒掾宏闕乃刋石作銘

　漢從事武梁碑孝子仲章季章季立孝孫子僑躬修子道竭家所有選擇名石南山之陽擢取妙好色無斑黃前設壇坦後建祠堂良匠衞改雕文刻書羅列成行攄騁伎巧委虵有章垂示後嗣萬世不忘

　按此皆子孫銘其祖考其自述如此隸釋以爲武梁碑兼列良匠之名與郁閣頌列石師孔耽神祠碑所列治師名同後世署刻石者姓名實始此矣妻弟立碑書名例

　漢堂邑令費鳳碑惟熹平六年歲絡於大荒旡射之月堂邑令費君寢疾卒烏乎哀哉於是夫人元弟故闕守卜允追而誄之

舅之孫立碑書名例

　費鳳別刻【金石錄作碑】君舅家中孫甘陵石勛字子才載馳載驅奔於惥庭肝磑意悲感切傷心瞻彼碑誄懷之好音司馬慕藺相南容復白圭仰之以彌高鑽之而彌堅不堪哀且思敘詩之一篇庶幾昔子夏起夫子之所言

　按以上二碑前碑妻弟卜君所作後碑舅之中孫石勩所作兩碑文皆五言後碑所云瞻彼碑誄懷之好音謂卜君碑也此又與張公神祠碑同例柳子厚房公碑陰杜牧之韓文公孔子碑隂意皆同此

弟及子作碑書名例

　漢純令劉修碑二弟龍純攣哀孔懷孤生儁協郃長號思慕立此碑銘以表景行

同官作銘書名例

　漢敦煌長史武班碑於是金郷長河間高陽史恢等追惟昔曰同歲郎署云云故闕石銘碑以旌遺德焉漢孝廉柳敏碑堂無文麗墓無碑識建寧元年縣長同歲楗爲屬國趙臺公憤然念素帛之義其二年十月甲子爲君立碑傳於萬基因勒銘歎之

　按前碑云同歲隸釋以爲同年爲僚也後碑同歲蓋謂同年被徵也又云漢碑多門生故吏所立至於同歲爲之者唯此二碑一烣一生而寮友之好不變如此愚謂後世銘誌之文多有述交際愛厚之情者蓋本於此

書制銘人例

　北魏陸希道銘側題字前涼州刺史兼吏部郎中陳郡袁翻字景翔制銘

　按孟縣志此條不係銘詞之前後在誌之側面別刻一行又云魏碑誌皆不著撰人名字此獨并著其字者殆因飜有大名愛而重之故書以爲光美耳愚謂好名之心後世益甚漢人有書作銘頌之人者即其立石之人自表慕仰之意也此字不知其子孫刻之抑袁君自喜而署之要之開後人譔文書丹之漸矣

弟銘兄例

　漢郎中鄭固碑琦瑤延以爲至德不紀則鍾鼎奚銘昔姬闕武弟述其兄綜闕行於蔑陋獨曷敢忘乃刋石以旌遺芳

　按此碑詳味其語琦瑶當是鄭君之弟昔姬以下闕二字當是旦頌言周公能述武王也漢人遣詞無所拘忌大都如此

書造碑人例

　漢巴郡太守樊敏碑建安十年三月上旬造石工劉盛息懆書

　按漢碑或書某年月日造或書立其郁閣頌書石師孔耽碑書治師武梁碑書良匠此云息懆是石工之子而能大書深刻足可傳矣武氏石闕銘有石工孟季季弟卯造此闕華山碑有郭香察書古人不肯苟於其事如此

書居憂例

　漢安平相孫根碑遭公夫人憂

　漢涼州刺史魏元丕碑遭泰夫人憂

　按孫君父爲司空故書公夫人泰即太字漢制惟列侯母稱太夫人此借稱以尊之也昌黎孟貞曜墓誌稱尊夫人

書賜弔贈官賜謚例

　漢太尉劉寬碑天子閔悼惻怛內發手筆爲策闕涕咨嗟使右中郎將張良持節臨弔贈車騎將軍印綬位特進賜含賵襚有加典禮復使五官中郎將何夔持節謚曰昭烈侯

　按漢碑皆稱君此碑文內稱公者以劉君爲三公舉其官也鼂錯父呼錯爲公亦呼其官耳後世遂爲年老及有爵之通稱矣

碑題書郡邑例

　漢光祿勛東平無鹽劉府君碑

　隸釋云漢人銘墓以郡邑題其首者所見唯此一碑

書私謚例

　漢司隸校尉魯峻碑於是門生汝南于闕沛國丁直魏郡馬萌勃海呂圖任城吳盛陳留誠屯東郡夏侯宏等三百廿人追惟在昔游夏之徒作謚宣尼君事帝則忠臨民則惠乃昭告神明謚君曰忠惠父

　按此爲私謚書碑之始

　漢元儒先生婁壽碑國人乃相與論悳處謚刻石作銘

　按唐韓昌黎銘孟郊書貞曜柳子厚表陸先生書文通皆用此例隸釋以爲羣下私相謚非古也末流之獘故更相標榜其論甚正

碑題官位例

　漢車騎將軍馮緄碑一要金紫十二銀艾七墨綬此總計其所歷之官也隸釋云緄終於廷尉而以將軍題碑者重金紫也

　漢司徒掾梁休碑辟司徒府秉忠蹈絜又勞滿奏上拜新都令

　隸續云梁君終於邑宰而以公府掾書其額者重內也

　按漢人碑題官位或舉其大或稱內官後世如昌黎爲權文公神道碑題稱故相權之卒時已罷相矣後漢許慎本傳稱爲洨長而其子上說文表稱故太尉南閣祭酒此官范史不載未審其就辟與洨長孰爲先後嘉慶五年杭州西湖立許叔重祠欲書栗主而疑其官位後遂兩存之若準此例則書公府官爲得矣

附書他人例

　漢綏民校尉熊君碑故長沙茶陵長文春字季秋質摻貞良慈仁汎愛治天官日度風角列宿明知聖術在官修德民歌遺風春秋七十以道隕遷宗允不紀故爲宣昭故桂陽隂山豫章闕長重安侯相杜暉字慈明體質宏亮孰仁好道治易梁邱春秋公羊氏綜覽百家無所不甄典歷三城居官淸惠遺愛在民春秋七十終族後闕故因顯德以示來允

　按隸釋云似是同郡盛德之士作文者惜其無紀錄故附之左方也愚謂此必熊君之故交同官故附著之若柳子厚亡友獨孤君碣先侍御石表碑陰之類也至王介甫處士徵君墓表王止仲謂敘德履而并其同志之友二人者敘之則正如洪氏所言表微闡幽之義也

一碑二人作例

　漢張公神碑朝歌長鄭彬立左右闕表神道樹碑廟堂之前銘勒神懿光秘後昆其辭曰云云後又云監黎陽塋謁者李君畏敬公靈好鄭長文徹奉佐工悃愊殷勤作歌九章頌公德芳其辭曰云云

　按此張公不知何神鄭長既爲立碑作銘而謁者李君好鄭之文又作歌九章共刻於碑此亦一例也後世誌銘有序與銘各一人者祖此也

頌後有序有亂有詩例

　漢司隸校尉楊孟文石門頌四言有韻後有序亦四言有韻凡六句又漢都郷孝子嚴奉碑有頌又有亂曰云云

　隸續曰其碑有文有頌又有亂曰十六句又有數行載邑官甄表之因又漢李翕郁閣頌乃作頌曰皆四言頌末云乃詠新詩下復有詩如騷體皆變例也又按北海相景君銘乃作誄曰云云後復有爾曰云云隸釋云爾者亂省其乙也則墓銘亦有此例矣至校官碑先稱誄而後乃稱序體例倒置未可以爲法也

墓碑有亂例

　漢巴郡太守樊敏碑其辭曰云云又有亂曰云云此與嚴舉碑同例又廣漢屬國侯夫人碑有嘆曰書助葬人例

　漢堂邑令費鳳碑故吏故鄣施業字世堅義民堂邑傶忠隸釋云誄之後載施業㖑忠二人竭力送終之事業者鄣土之故吏忠者堂邑之義民皆費君之舊部也初敘傶忠早惥慈考母服未除有廣陵之役聞訃來奔祖載還郷及泉隧有期復截絰杖扶號柩棺列種奇木建三磐石此其大略也

　按碑陰亦載兄弟甥舅諸姑伯姊夫人孝孫悲傷哀痛之意宛轉淒切昌黎柳子厚墓誌書舅弟盧遵亦此例也

壽藏銘例

　漢梁相孔耽神祠碑年逾皓首縣車家巷黃髮充　即不字

　老背有胎表孫息敖姚驩樂壽考觀金石之消知萬物有終始圖千載之洪慮定吉兆於天府目覩工匠之所營心欣悅於所處云云末有小字數十文曰子得述父臣得錄君故紀焉時君年七十二自所立作君子颯作內至　疑有脫誤　時已更郡諸曹史督郵承詔紀行手自注石治師同縣朱遆朱祖并作畜部

　隸釋云孔君自作壽藏而厥子刊石也按趙岐嘗自作圓石而書其辭皆後人生壙自誌之始也

書童子例

　漢童子逢盛碑童子諱盛字伯彌薄令之元孫遂成君之曾孫安平君之孫五官掾之長子也

　按碑稱童子年十有二又云慈父悼傷割哀回鯉於是門生東武孫理下密王升等感激三成一列共義故共刋石敘述卞美以銘不朽蓋其父之門生爲立石者童子書字以成人禮之也此一例也後韓柳女挐下殤女子銘記皆自爲之辭其體例漸廣矣

書故民例

　漢故民吳仲山碑隸釋云漢之仕者沒有遺愛其州縣之民爲之采石鑱銘則自稱曰故民吳公匿迹韜光不答聘召作碑者體其謙晦之操故以民稱之故民者物故之民也

　按後世如重其人之字則以字稱之柳子厚尹師魯墓誌之類是也從人所尊如貞曜先生徂徠先生墓誌是也有官位而不足以爲其人之重則不書者處士侯君孔處士墓誌之類是也墓銘舉例論之甚詳而其例寔放於此

書遷葬例

　北魏司馬元興墓誌銘以永平四年歲次辛卯十月癸亥朔十一日癸酉遷葬在溫城西北廿里記之按元興卒於太和十七年相距已十九年矣其誌略不及其事迹有銘辭而無銘曰之文皆與他碑異抑或先已有志懼再告也其紀遷葬之年月曰甚備此正例也

婦人碑誌書夫官位及姓氏例

　晉任城太守夫人孫氏之碑

　按漢氏婦人有碑誌者絕少侯成馬江二碑中及夫人者皆以祔葬故夏堪碑亦然洪氏所錄惟司農劉夫人碑其額已闕廣漢屬國候夫人碑以中有臧侯苗焉之文始知其姓兩碑文之首皆以夫之官位系之其題額而署姓氏者實始於此漢兩碑文皆古簡此碑序其爲女時勸父辭婚爲父所異爲婦而舅姑嘉其淑婉娣姒宗其德音沒而二子追懷罔極刻石爲辭蓋已漸就䋣縟矣至北魏司馬景和妻墓誌銘其前書魏代揚州長史南梁郡太守宜陽子司馬景和妻墓誌銘則書其夫之官位并其姓名而書之矣然妻之姓氏則見於文內而首行不著至唐人則夫之官位姓氏與其妻之姓氏皆列於首行如昌黎監察御史元君妻京兆韋氏夫人墓誌銘之類甚多若柳子厚爲王叔文母墓誌而以子之官位係之尤爲無法不可爲典要矣

婦人墓誌以夫姓冠氏上例

　周庾信周大將軍隴東郡公侯莫陳君夫人竇氏墓誌銘後魏驃騎將軍荊州刻史賀抜夫人元氏墓誌銘周大都督陽林伯長孫夫人羅氏墓誌銘

　按子山諸誌皆以夫姓冠其氏又有譙國公夫人步陸孤氏趙國公夫人紇豆陵氏安昌公夫人鄭氏諸文其標題不書姓者以有封號或作配宗室也

諸王不書姓例

　梁沈約齊故安陸昭王碑文公諱緬字景業

　按王止仲墓銘舉例有宗室不書姓例本此

誄序用韻不用韻例

　魏曹植王仲宣誄晉潘岳楊荊州誄宋謝莊孝武貴妃誄序皆有韻潘岳夏常侍誄馬汧督誄宋顏延之陽給事誄陶徵士誄序皆無韻

　按漢人銘墓之文亦曰誄是誄與誌銘相通也其序如誌辭如銘若意主於詞則序可簡而用韻王仲宣誄之類是也若欲敘次其功績行義必累幅乃能盡者其序用韻則不能委曲達意馬督陶徵士之類是也此無定例可以意得之漢人頌功德之碑其辭曰之前亦多有韻者古人文簡故也

穿中有記例

　隸釋有張賓公妻穿中二柱文洪云亦埋銘之椎輪按詳其文有於穿中造內棲柱作崖棺則柱爲實棺之用而因刻石以記之柳子厚爲其女兄墓志書於蓋石亦此意也近鮚墒亭集文屢用穿中字碑前列上書制詔例

　漢孔廟置守廟百石孔和碑

　魯相史晨孔廟碑

　宏農太守樊毅復畢下民租碑

　無極山碑

　按此四碑孔和碑凡有三式三公奏天子一也朝廷下郡國二也郡國上朝廷三也隸釋謂可以見漢代文書之式者其碑建於永興元年其奏事及詔皆在元嘉三年末後有讚曰云云史晨碑止載建寧二年三月魯相臣晨長史臣謙上尚書云云無詔末後即銘其饗孔廟後碑曰欽因春饗導物嘉會述修辟雍社稷品制即上尚書參以符驗乃敢承祀餘胙賦賜刋石勒銘并列本奏則序其得請之後饗廟之禮也樊毅碑亦止載光和二年十二月宏農太守臣毅上尚書云云末後一行云宏農太守上祠西嶽乞縣賦發差復崋下十里以內民租田口算然亦無制可之文其修崋嶽碑乃有上奏復賦克厭帝心之語無極山碑載光和四年太常臣耽丞敏上尚書云云制曰可其書到言以下有南陽馮府君於是言太常奏可其年八月丁丑詔書聽其九月更造神廟恢拓祠宮乃立碑銘德頌山之神焉云云前列書詔後述建立敘次周悉爲碑文正例東坡表忠觀碑正合此例

碑後列制詔例

　漢中常侍樊安碑制詔中常侍樊安宿衞歷年恭恪淑慎嬰被疾病不幸蚤終今使湖陽邑長劉摻追號安爲騎都尉贈印綬魂而有靈嘉其寵榮烏乎哀哉延熹元年八月廿四日丁酉下

　按此在墓碑之後殆追刻也潘岳馬汧督誄亦載贈官制詔則悲其被誣而獲申耳

應詔作銘書年月例

　梁陸倕石闕銘於是歲次天紀月旅太簇皇帝御天下之七載也下云爰命下臣式銘盤石新刻漏銘上云歲纏閹茂月次姑洗皇帝有天下之五載也下云天監六年太歲丁亥十月丁亥朔十六日壬寅漏成進御下云乃詔小臣爲其銘曰

　按石闕即是年所立漏刻造於五年成於六年故兩書年月也

書奉敕例

　後周華嶽頌末二行使持節驃騎大將軍開府儀同三司大都督司宗治內史臨淄縣開國公万紐于瑾造此文車騎大將軍儀同三司縣伯大夫趙興郡守白石縣開國男南陽趙文淵字德本奉敕書

　按此後周天和二年所立文與書竝列其名唐瑾作頌文中已有乃詔史臣語故止書名者著奉敕也其兼書字者與陸希道銘同奉敕之名始見於此亭林以爲撰人書人列名始此則非也

書作文變例

　東魏太公呂望表末行通直散騎常侍聘梁使平東將軍中書侍郎恒州大中正修左史汲郡太守穆子容山行之文

　按此既著其名又著其字不日撰而曰某之文皆變例也又先刻盧無忌舊文於前而後書作碑之故亦後來苐二碑之所放也

　隴東王感孝頌時開府中兵參軍梁恭之盛工篆隸騎兵參軍申嗣邕微學摛藻並應命旨俱營頌筆按此作文書碑之人俱序於文中不更列名亦變例

紀功碑書其人三代例

　漢曹全碑君諱全字景完敦煌效穀人也高祖父敏舉孝廉武威長史巴郡朐忍令張掖居廷都尉曾祖父述孝廉謁者金城長史夏陽令蜀郡西部都尉祖父鳳孝廉張掖屬國都尉丞右扶風隃麋侯相金城西部都尉北地太守父蟀少貫名州郡不幸早世是以位不副德

　按此是曹君門下掾部功曹等所立紀功者而書其高曾祖父綦詳亦漢碑中所少見生存而曰諱則當時往往如此其序征和德爲戊部司馬又足以證劉攷無已字之確也

金石例補終

### 金石例補・跋

人昔有言天下文日蓁而道日歧也蓋士習之靡久矣選懦而庸下者鮮知所樹立囂囂然其高自命者亦知談漢唐以來之學也求其故則亦今之所爲漢唐之學而已耳元季潘子深嘅夫末俗之染人故立一程一以韓愈氏爲宗最後王黃兩家踵之闡其道今吳江郭祥伯實祖潘子之恉於規畫步驟悉釦抉之綴爲例將使後之有志於漢唐之學者不以是非非是冐取不信於人人且不致昜尊其說而會售其私也吾所以擴三例以編之亦曰此數百年斯文之系爾審於是可勿嗟文之蓁而道之歧已則是書之功亦弗尠矣子玉氏載跋

### 坿編金石例補綠起

不才少志不樂科舉程度之文憙漢魏而下駢麗瑰奇之著憶昝友人孫壽之授吾靈芬館初槀一冊辭富而味腴讀之盡漏徧之以墨規注所問難者凡數十牋明日壽之來咢眙將去以示靈芬遂呼之爲小友既而出門惘惘各走四方合并無繇音塵迥絕而壽之又下世歲時忽忽逾廿稔但聞江淮間多郭翁之名誦郭翁之詩文翕翕然若碑之於口也然其樅迹則久莫可知也壬辰春吾客淛西兵備掌文書暇日於會城識虞子絅文絅文素以才氣行其郷郷之人皆目爲狂而頗與吾蕭於靈芬又下之嘗言近時江南北淛東西之文可碑版千秋者微此翁其誰歸厥集既成而此身俱化亦幸矣歍虖吾于是知靈芬既實亟求其全集讀之迺趯然憙惄然悲如對故人三十年前而不圖其文福如是饑驅弗已一旦以千金之寳竟還諸太空也雖然子厚有云烣者其糟泊不殀者其精英吾正不必爲靈芬悲而轉悲吾友人孫壽之之不及見斯文也且吾自有所以悲吾也時編金石文例捭之版因節取集中例補二卷坿元明國初三先生後若謂其於金石文字之學直可繼三家而並禰之爾用書緣起請質諸海內之知靈芬者時道灮十有三年立春日書於薩達摩芬陀麗精舍抱疴既久凡讐校事命吾子辛生參之捭版之工閱百廿日而畢同郡李瑤并記

